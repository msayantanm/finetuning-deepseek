  
  মাস্টারমশায়
  ভূমিকা
  রাত্রি তখন প্রায় দুটা। কলিকাতার নিস্তব্ধ শব্দসমুদ্রে একটুখানি ঢেউ তুলিয়া একটা
বড়াে জুড়িগাড়ি ভবানীপুরের দিক হইতে আসিয়া বির্জিতলাও-এর মােড়ের কাছে
থামিল। সেখানে একটা ঠিকাগাড়ি দেখিয়া আরােহী বাবু তাহাকে ডাকিয়া আনাইলেন।
তাঁহার পাশে একটি কোট-হ্যাট-পরা বাঙালি বিলাতফের্তা যুবা সম্মুখের আসনে দুই
পা তুলিয়া দিয়া একটু, মদমত্ত অবস্থায় ঘাড় নামাইয়া ঘুমাইতেছিল। এই যুবকটি
নুতন বিলাত হইতে আসিয়াছে। ইহারই অভ্যর্থনা-উপলক্ষে বন্ধুমহলে একটা খানা
হইয়া গেছে। সেই খানা হইতে ফিরিবার পথে একজন বন্ধু তাহাকে কিছুদূর অগ্রসর
করিবার জন্য নিজের গাড়িতে তুলিয়া লইয়াছেন। তিনি ইহাকে দু-তিনবার ঠেলা
দিয়া জাগাইয়া কহিলেন, “মজুমদার, গাড়ি পাওয়া গেছে, বাড়ি যাও।”

  মজুমদার সচকিত হইয়া একটা বিলাতি দিব্য গালিয়া ভাড়াটে গাড়িতে উঠিয়া
পড়িল। তাহার গাড়ােয়ানকে ভালাে করিয়া ঠিকানা বাৎলাইয়া দিয়া ব্রুহাম গাড়ির
আরােহী নিজের গম্য পথে চলিয়া গেলেন।

  ঠিকা গাড়ি কিছুদূর সিধা গিয়া পার্ক-স্ট্রীটের সম্মুখে ময়দানের রাস্তায় মােড়
লইল। মজুমদার আর-একবার ইংরেজি শপথ উচ্চারণ করিয়া আপন মনে কহিল, 'এ
কী। এ তাে আমার পথ নয়!' তার পরে নিদ্রাজড় অবস্থায় ভাবিল, 'হবেও বা,
এইটিই হয়তাে সােজা রাস্তা।'

  ময়দানে প্রবেশ করিতেই মজুমদারের গা কেমন করিয়া উঠিল। হঠাৎ তাহার মনে
হইল—কোনাে লোক নাই তবু, তাহার পাশের জায়গাটা যেন ভর্তি হইয়া উঠিতেছে;
যেন তাহার আসনের শূন্য অংশের আকাশটা নিরেট হইয়া তাহাকে ঠাসিয়া ধরিতেছে।
মজুমদার ভাবিল, ‘এ কী ব্যাপার। গাড়িটা আমার সঙ্গে এ কিরকম ব্যবহার শুরু
করিল।

 “এই গাড়ােয়ান, গাড়ােয়ান!”

 গাড়ােয়ান কোনাে জবাব দিল না। পিছনের খড়খড়ি খুলিয়া ফেলিয়া সহিসটার
হাত চাপিয়া ধরিল; কহিল, “তুম্ ভিতর আকে বৈঠো।”

 সহিস ভীতকণ্ঠে কহিল, “নেহি, সাব, ভিতর নেহি যায়ে গা !”

 শুনিয়া মজুমদারের গায়ে কাঁটা দিয়া উঠিল; সে জোর করিয়া সহিদের হাত
চাপিয়া কহিল, “জলদি ভিতর আও।”

 সহিস সবলে হাত ছিনাইয়া লইয়া নামিয়া দৌড় দিল। তখন মজুমদার পাশের
দিকে ভয়ে ভয়ে তাকাইয়া দেখিতে লাগিল; কিছুই দেখিতে পাইল না, তবু মনে
হইল, পাশে একটা অটল পদার্থ একেবারে চাপিয়া বসিয়া আছে। কোনােমতে গলায়
আওয়াজ আনিয়া মজুমদার কহিল, “গাড়ােয়ান, গাড়ি রেখাে।” বোধ হইল, গাড়োয়ান
যেন দাঁড়াইয়া উঠিয়া দুই হাতে রাশ টানিয়া ঘােড়া থামাইতে চেষ্টা করিল-ঘোড়া
কোনােমতেই থামিল না। না থামিয়া ঘােড়াদুটা রেড রােডের রাস্তা ধরিয়া পুনর্বার
দক্ষিণের দিকে মােড় লইল। মজুমদার ব্যস্ত হইয়া কহিল, “আরে, কাহা যাতা।” 
কোনাে উত্তর পাইল না। পাশের শুন্যতার দিকে রহিয়া রহিয়া কটাক্ষ করিতে করিতে
মজুমদারের সর্বাঙ্গ দিয়া ঘাম ছুটিতে লাগিল। কোনোমতে আড়ষ্ট হইয়া নিজের
শরীরটাকে যতদূর সংকীর্ণ করিতে হয়, তাহা সে করিল, কিন্তু সে যতটুকু জায়গা
ছাড়িয়া দিল ততটুকু জায়গা ভরিয়া উঠিল। মজুমদার মনে-মনে তর্ক করিতে লাগিল
যে, 'কোন্ প্রাচীন য়ুরােপীয় জ্ঞানী বলিয়াছেন, Nature abhors vacuum-
তাই তাে দেখিতেছি। কিন্তু এটা কী রে! এটা কি Nature? যদি আমাকে কিছু না
বলে তবে আমি এখনই ইহাকে সমস্ত জায়গাটা ছাড়িয়া দিয়া লাফাইয়া পড়ি।'
লাফ দিতে সাহস হইল না-পাছে পিছনের দিক হইতে অভাবিতপূর্ব একটা-কিছু
ঘটে। 'পাহারাওয়ালা' বলিয়া ডাক দিবার চেষ্টা করিল—কিন্তু বহুকষ্টে এমনি
একটুখানি অদ্ভুত ক্ষীণ আওয়াজ বাহির হইল যে, অত্যন্ত ভয়ের মধ্যেও তাহার
হাসি পাইল। অন্ধকারে ময়দানের গাছগুলাে ভূতের নিস্তব্ধ পার্লামেন্টের মতাে
পরস্পর মুখােমুখি করিয়া দাঁড়াইয়া রহিল, এবং গ্যাসের খুটিগুলাে সমস্তই যেন
জানে অথচ কিছুই যেন বলিবে না, এমনিভাবে খাড়া হইয়া মিটমিটে আলােকশিখায়
চোখ টিপিতে লাগিল। মজুমদার মনে করিল, চট্ করিয়া এক লম্ফে সামনের আসনে
গিয়া বসিবে। যেমনি মনে করা অমনি অনুভব করিল সামনের আসন হইতে কেবলমাত্র
একটা চাহনি তাহার মুখের দিকে তাকাইয়া আছে। চক্ষু নাই, কিছুই নাই, অথচ
একটা চাহনি। সে চাহনি যে কাহার তাহা যেন মনে পড়িতেছে অথচ কোনােমতেই
যেন মনে আনিতে পারিতেছে না। মজুমদার দুই চক্ষু জোর করিয়া বুজিবার চেষ্টা
করিল- কিন্তু ভয়ে বুজিতে পারিল না—সেই অনির্দেশ্য চাহনির দিকে দুই চোখ
এমন শক্ত করিয়া মেলিয়া রহিল যে, নিমেষ ফেলিতে সময় পাইল না।

 এ দিকে গাড়িটা কেবলই ময়দানের রাস্তার উত্তর হইতে দক্ষিণে ও দক্ষিণ হইতে
উত্তরে চক্রপথে ঘুরিতে লাগিল। ঘােড়া দুটো ক্রমেই যেন উন্মত্ত হইয়া উঠিল—
তাহাদের বেগ কেবলই বাড়িয়া চলিল-গাড়ির খড়্খড়েগুলাে থরথর করিয়া কাঁপিয়া
ঝরঝর শব্দ করিতে লাগিল।

 এমন সময় গাড়িটা যেন কিসের উপর খুব একটা ধাক্কা খাইয়া হঠাৎ থামিয়া
গেল। মজুমদার চকিত হইয়া দেখিল, তাহাদেরই রাস্তায় গাড়ি দাঁড়াইয়াছে ও
গাড়ােয়ান তাহাকে নাড়া দিয়া জিজ্ঞাসা করিতেছে, “সাহেব, কোথায় যাইতে হইবে
বলাে।”

মজুমদার রাগিয়া জিজ্ঞাসা করিল, “এতক্ষণ ধরিয়া আমাকে ময়দানের মধ্যে
ঘুরাইলি কেন।”

 গাড়ােয়ান আশ্চর্য হইয়া কহিল, “কই, ময়দানের মধ্যে তাে ঘুরাই নাই।”

 মজুমদার বিশ্বাস না করিয়া কহিল, “তবে এ কি শুধু স্বপ্ন।”

 গাড়ােয়ান একটু, ভাবিয়া ভীত হইয়া কহিল, “বাবুসাহেব, বুঝি শুধু স্বপ্ন নহে। আমার এই গাড়িতেই আজ তিন বছর হইল একটা ঘটনা ঘটিয়াছিল।”

 মজুমদারের তখন নেশা ও ঘুমের ঘাের সম্পূর্ণ ছাড়িয়া যাওয়াতে গাড়োয়ানের
গল্পে কর্ণপাত না করিয়া ভাড়া চুকাইয়া দিয়া চলিয়া গেল।

 কিন্তু রাত্রে তাহার ভালাে করিয়া ঘুম হইল না-কেবলই ভাবিতে লাগিল ,
সেই চাহনিটা কার। 
  ১
  অধর মজুমদারের বাপ সামান্য শিপ-সরকারি হইতে আরম্ভ করিয়া একটা বড়াে
হৌসের মুচ্ছুন্দিগিরি পর্যন্ত উঠিয়াছিলেন। অধরবাবু বাপের উপার্জিত নগদ টাকা
সুদে খাটাইতেছেন, তাঁহাকে আর নিজে খাটিতে হয় না। বাপ মাথায় সাদা ফেটা
বাঁধিয়া পালকিতে করিয়া আপিসে যাইতেন, এ দিকে তাঁহার ক্রিয়াকর্ম দানধ্যান যথেষ্ট
ছিল। বিপদে-আপদে অভাবে-অনটনে সকল শ্রেণীর লােকেই যে তাঁহাকে আসিয়া
ধরিয়া পড়িত, ইহাই তিনি গর্বের বিষয় মনে করিতেন।

 অধরবাবু বড়াে বাড়ি ও গাড়ি-জুড়ি করিয়াছেন, কিন্তু লােকের সঙ্গে আর তাঁহার
সম্পর্ক নাই; কেবল টাকা ধারের দালাল আসিয়া তাঁহার বাঁধানাে হুঁকায় তামাক
টানিয়া যায় এবং অসটর্নি-আপিসের বাবুদের সঙ্গে স্ট্যাম্প-দেওয়া দলিলের শত
সম্বন্ধে আলােচনা হইয়া থাকে। তাঁহার সংসারের খরচপত্র সম্বন্ধে হিসাবের এমনি
কষাকষি যে, পাড়ার ফুটবল ক্লাবের নাছােড়বান্দা ছেলেরাও বহু চেষ্টায় তাঁহার
তহবিলে দন্তস্ফুট করিতে পারে নাই।

 এমন সময় তাঁহার ঘরকন্নার মধ্যে একটি অতিথির আগমন হইল। ছেলে হল না,
হল না, করিতে করিতে অনেকদিন পরে তাঁহার একটি ছেলে জন্মিল। ছেলেটির
চেহারা তাহার মার ধরনের। বড়াে বড়াে চোখ, টিকলাে নাক, রঙ রজনীগন্ধার পাপড়ির
মতাে—যে দেখিল সেই বলিল, “আহা ছেলে তাে নয়, যেন কাতিক!” অধরবাবুর
অনুগত অনুচর রতিকান্ত বলিল, “বড়ো ঘরের ছেলের যেমনটি হওয়া উচিত তেমনই
হইয়াছে।”

 ছেলেটির নাম হইল বেণুগােপাল। ইতিপূর্বে অধরবাবুর স্ত্রী ননীবালা সংসার-
খরচ লইয়া স্বামীর বিরুদ্ধে নিজের মত তেমন জোর করিয়া কোনােদিন খাটান নাই।
দুটো-একটা শখের ব্যাপার অথবা লৌকিকতার অত্যাবশ্যক আয়ােজন লইয়া মাঝে
মাঝে বচসা হইয়াছে বটে, কিন্তু শেষকালে স্বামীর কৃপণতার প্রতি অবজ্ঞা করিয়া
নিঃশব্দে হার মানিয়াছেন।

 এবারে ননীবালাকে অধরলাল আঁটিয়া উঠিতে পারিলেন না, বেণুগােপাল সম্বন্ধে
তাঁহার হিসাব এক-এক পা করিয়া হঠিতে লাগিল। তাহার পায়ের মল, হাতের বালা,
গলার হার, মাথার টুপি, তাহার দিশি বিলাতি নানা রকমের নানা রঙের সাজসজ্জা
সম্বন্ধে ননীবালা যাহা-কিছু দাবি উত্থাপিত করিলেন, সব-কটাই তিনি কখনাে নীরব
অশ্রুপাতে কখনাে সরব বাক্যবর্ষণে জিতিয়া লইলেন। বেণুগােপালের জন্য যাহা
দরকার এবং যাহা দরকার নয় তাহা চাই'ই চাই—সেখানে শুন্য তহবিলের ওজর বা
ভবিষ্যতের ফাঁকা আশ্বাস একদিনও খাটিল না।

  
বেণুগােপাল বাড়িয়া উঠিতে লাগিল। বেণুর জন্য খরচ করাটা অধরলালের অভ্যাস
হইয়া আসিল। তাহার জন্য বেশি মাহিনা দিয়া অনেক-পাস-করা এক বুড়ো মাস্টার
রাখিলেন। এই মাস্টার বেণুকে মিষ্টভাষায় ও শিষ্টাচারে বশ করিবার অনেক চেষ্টা 
করিলেন—কিন্তু তিনি নাকি বরাবর ছাত্রদিগকে কড়া শাসনে চালাইয়া আজ পর্যন্ত
মাস্টারি মর্যাদা অক্ষুণ্ণ রাখিয়া আসিয়াছেন, সেইজন্য তাঁহার ভাষার মিস্টতা ও
আচারের শিস্টতায় কেবলই বেসুর লাগিল—সেই শুস্ক সাধনায় ছেলে ভুলিল না।

 ননীবালা অধরলালকে কহিলেন, “ও তােমার কেমন মাস্টার। ওকে দেখিলেই যে
ছেলে অস্থির হইয়া উঠে। ওকে ছাড়াইয়া দাও।”

 বুড়া মাস্টার বিদায় হইল। সেকালে মেয়ে যেমন স্বয়ম্বরা হইত তেমনি ননী-
বালার ছেলে স্বয়ম্মাস্টার হইতে বসিল-সে যাহাকে না বরিয়া লইবে তাহার সকল
পাস ও সকল সার্টিফিকেট বৃথা।

  এমনি সময়টিতে গায়ে একখানি ময়লা চাদর ও পায়ে ছেঁড়া ক্যাম্বিসের জুতা
পরিয়া মাস্টারির উমেদারিতে হরলাল আসিয়া জুুটিল। তাহার বিধবা মা পরের বাড়িতে
রাঁধিয়া ও ধান ভানিয়া তাহাকে মফস্বলের এনট্রেন্স স্কুলে কোনােমতে এনট্রেন্স
পাস করাইয়াছে। এখন হরলাল কলিকাতায় কলেজে পড়িবে বলিয়া প্রাণপণ প্রতিজ্ঞা
করিয়া বাহির হইয়াছে। অনাহারে তাহার মুখের নিম্ন অংশ শুকাইয়া ভারতবর্ষের
‘কন্যাকুমারী'র মতাে সরু হইয়া আসিয়াছে, কেবল মস্ত কপালটা হিমালয়ের মতাে
প্রশস্ত হইয়া অত্যন্ত চোখে পড়িতেছে। মরুভূমির বালু হইতে সূর্যের আলাে যেমন
ঠিকরিয়া পড়ে তেমনি তাহার দুই চক্ষু হইতে দৈন্যের একটা অস্বাভাবিক দীপ্তি
বাহির হইতেছে।

 দরােয়ান জিজ্ঞাসা করিল, “তুমি কী চাও। কাহাকে চাও।” হরলাল ভয়ে ভয়ে
বলিল, “বাড়ির বাবুর সঙ্গে দেখা করিতে চাই।” দরােয়ান কহিল, “দেখা হইবে না।”
তাহার উত্তরে হরলাল কী বলিবে ভাবিয়া না পাইয়া ইতস্তত করিতেছিল, এমন
সময় সাত বছরের ছেলে বেণুগােপাল বাগানে খেলা সারিয়া দেউড়িতে আসিয়া
উপস্থিত হইল। দরােয়ান হরলালকে দ্বিধা করিতে দেখিয়া আবার কহিল, “বাবু,
চলা যাও।”

  বেণুর হঠাৎ জিদ্ চড়িল—সে কহিল, “নেহি যায় গা।” বলিয়া সে হরলালের
হাত ধরিয়া তাহাকে দোতলার বারান্দায় তাহার বাপের কাছে লইয়া হাজির করিল।

 বাবু তখন দিবানিদ্রা সারিয়া জড়ালসভাবে বারান্দায় বেতের কেদারায় চুপচাপ
বসিয়া পা দোলাইতেছিলেন ও বৃদ্ধ রতিকান্ত একটা কাঠের চৌকিতে আসন হইয়া
বসিয়া ধীরে ধীরে তামাক টানিতেছিল। সেদিন এই সময়ে এই অবস্থায় দৈবক্রমে
হরলালের মাস্টারি বাহাল হইয়া গেল।

 রতিকান্ত জিজ্ঞাসা করিল, “আপনার পড়া কিপর্যন্ত।”

 হরলাল একটুখানি মুখ নিচু করিয়া কহিল, “এনট্রেন্স পাস করিয়াছি।”

 রতিকান্ত ভ্রু তুলিয়া কহিল, “শুধু এনট্রেন্স পাস?” আমি বলি কলেজে
পড়িয়াছেন। আপনার বয়সও তাে নেহাত কম দেখি না।”

 হরলাল চুপ করিয়া রহিল। আশ্রিত ও আশ্রয়প্রত্যাশীদিগকে সকল রকমে পীড়ন
করাই রতিকান্তের প্রধান আনন্দ ছিল।

 রতিকান্ত আদর করিয়া বেণুকে কোলের কাছে টানিয়া লইবার চেস্টা করিয়া
কহিল, “কত এম-এ বি-এ আসিল ও গেল, কাহাকেও পছন্দ হইল না—আর শেষকালে
কি সােনাবাবু এনট্রেন্স-পাস-করা মাস্টারের কাছে পড়িবেন!” 
   বেণু রতিকান্তের আদরের আকর্ষণ জোর করিয়া ছাড়াইয়া লইয়া কহিল, “যাও!”
রতিকান্তকে বেণু কোনােমতেই সহ্য করিতে পারিত না, কিন্তু রতিও বেণুর এই
অসহিষ্ণুতাকে তাহার বাল্যমাধুর্যের একটা লক্ষণ বলিয়া ইহাতে খুব আমােদ
পাইবার চেষ্টা করিত, এবং তাহাকে সােনাবাবু চাঁদবাবু বলিয়া খেপাইয়া আগুন
করিয়া তুলিত।

 হরলালের উমেদারি সফল হওয়া শক্ত হইয়া উঠিয়াছিল; সে মনে-মনে ভাবিতেছিল, এইবার কোনাে সুযোগে চৌকি হইতে উঠিয়া বাহির হইতে পারিলে বাঁচা যায়। এমন সময়ে অধরলালের সহসা মনে হইল, এই ছোকরাটিকে নিতান্ত সামান্য মাহিনা দিলেও পাওয়া যাইবে। শেষকালে স্থির হইল, হরলাল বাড়িতে থাকিবে, খাইবে, ও পাঁচ টাকা করিয়া বেতন পাইবে। বাড়িতে রাখিয়া যেটুকু অতিরিক্ত দাক্ষিণ্য প্রকাশ করা হইবে
তাহার বদলে অতিরিক্ত কাজ আদায় করিয়া লইলেই এটুকু দয়া সার্থক হইতে পারিবে।

  ৩
  
এবারে মাস্টার টিঁকিয়া গেল। প্রথম হইতেই হরলালের সঙ্গে বেণুর এমনি জমিয়া
গেল যেন তাহারা দুই ভাই। কলিকাতায় হরলালের আত্মীয়বন্ধু কেহই ছিল না—এই
সুন্দর ছােটো ছেলেটি তাহার সমস্ত হৃদয় জুড়িয়া বসিল। অভাগা হরলালের এমন
করিয়া কোনাে মানুষকে ভালােবাসিবার সুযোগ ইতিপূর্বে কখনও ঘটে নাই। কী
করিলে তাহার অবস্থা ভালাে হইবে, এই আশায় সে বহু কষ্টে বই জোগাড় করিয়া
কেবলমাত্র নিজের চেষ্টায় দিনরাত শুধু পড়া করিয়াছে। মাকে পরাধীন থাকিতে
হইয়াছিল বলিয়া ছেলের শিশুবয়স কেবল সংকোচেই কাটিয়াছে—নিষেধের গণ্ডি পার
হইয়া দুষ্টামির দ্বারা নিজের বাল্যপ্রতাপকে জয়শালী করিবার সুখ সে কোনােদিন
পায় নাই। সে কাহারও দলে ছিল না, সে আপনার ছে'ড়া বই ও ভাঙা স্লেটের মাঝখানে
একলাই ছিল। জগতে জন্মিয়া যে ছেলেকে শিশুকালেই নিস্তব্ধ ভালােমানুষ হইতে
হয়, তখন হইতেই মাতার দুঃখ ও নিজের অবস্থা যাহাকে সাবধানে বুঝিয়া চলিতে
হয়, সম্পূর্ণ অবিবেচক হইবার স্বাধীনতা যাহার ভাগ্যে কোনােদিন জোটে না, আমােদ
করিয়া চঞ্চলতা করা বা দুঃখ পাইয়া কাঁদা, এ দুটোই যাহাকে অন্য লােকের অসুবিধা
ও বিরক্তির ভয়ে সমস্ত শিশুশক্তি প্রয়ােগ করিয়া চাপিয়া যাইতে হয়, তাহার মতাে
করুণার পাত্র অথচ করুণা হইতে বঞ্চিত জগতে কে আছে!

 সেই পৃথিবীর সকল মানুষের নীচে চাপা-পড়া হরলাল নিজেও জানিত না,
তাহার মনের মধ্যে এত স্নেহের রস অবসরের অপেক্ষায় এমন করিয়া জমা হইয়া ছিল।
বেণুর সঙ্গে খেলা করিয়া, তাহাকে পড়াইয়া, অসুখের সময় তাহার সেবা করিয়া
হরলাল স্পষ্ট বুঝিতে পারিল নিজের অবস্থার উন্নতি করার চেয়েও মানুষের আর-একটা জিনিস আছে—সে যখন পাইয়া বসে তখন তাহার কাছে আর-কিছুই লাগে না।

 বেণুও হরলালকে পাইয়া বাঁচিল। কারণ, ঘরে সে একটি ছেলে; একটি অতি
ছােটো ও আর-একটি তিন বছরের বােন আছে—বেণু তাহাদিগকে সঙ্গদানের যােগ্যই
মনে করে না। পাড়ার সমবয়সী ছেলের অভাব নাই, কিন্তু অধরলাল নিজের ঘরকে
অত্যন্ত বড়াে ঘর বলিয়া নিজের মনে নিশ্চয় স্থির করিয়া রাখাতে মেলামেশা করিবার 
উপযুক্ত ছেলে বেণুর ভাগ্যে জুটিল না। কাজেই হরলাল তাহার একমাত্র সঙ্গী হইয়া
উঠিল। অনুকূল অবস্থায় বেণুর যে-সকল দৌরাত্ম্য দশ জনের মধ্যে ভাগ হইয়া
একরকম সহনযােগ্য হইতে পারিত তাহা সমস্তই একা হরলালকে বহিতে হইত। এই-
সমস্ত উপদ্রব প্রতিদিন সহ্য করিতে করিতে হরলালের স্নেহ আরও দৃঢ় হইয়া উঠিতে
লাগিল। রতিকান্ত বলিতে লাগিল, “আমাদের সােনাবাবুকে মাস্টাারমশায় মাটি করিতে
বসিয়াছেন।” অধরলালেরও মাঝে মাঝে মনে হইতে লাগিল, মাস্টারের সঙ্গে ছাত্রের
সম্বন্ধটি ঠিক যেন যথােচিত হইতেছে না। কিন্তু হরলালকে বেণুর কাছ হইতে তফাত
করে এমন সাধ্য এখন কাহার আছে।

  ৪
  
বেণুর বয়স এখন এগারাে। হরলাল এফ-এ পাস করিয়া জলপানি পাইয়া তৃতীয়
বার্ষিকে পড়িতেছে। ইতিমধ্যে কলেজে তাহার দুটি-একটি বন্ধু যে জোটে নাই তাহা
নহে, কিন্তু ওই এগারাে বছরের ছেলেটিই তাহার সকল বন্ধুর সেরা। কলেজ হইতে
ফিরিয়া বেণুকে লইয়া সে গােলদিঘি এবং কোনাে-কোনােদিন ইডেন গার্ডেনে বেড়াইতে
যাইত। তাহাকে গ্রীক ইতিহাসের বীরপুরুষদের কাহিনী বলিত, তাহাকে স্কট ও
ভিক্টর হ্যুগাের গল্প একটু একটু করিয়া বাংলায় শুনাইত-উচ্চৈঃস্বরে তাহার কাছে
ইংরেজি কবিতা আবৃত্তি করিয়া তাহা তর্জমা করিয়া ব্যাখ্যা করিত, তাহার কাছে
শেক্স্পীয়ারের ‘জুলিয়স্ সীজার' মানে করিয়া পড়িয়া তাহা হইতে অ্যান্টনির
বক্তৃতা মুখস্থ করাইবার চেষ্টা করিত। ওই একটুখানি বালক হরলালের হৃদয়-
উদ্বােধনের পক্ষে যেন সােনার কাঠির মতাে হইয়া উঠিল। একলা বসিয়া যখন পড়া
মুখস্থ করিত তখন ইংরেজি সাহিত্য সে এমন করিয়া মনের মধ্যে গ্রহণ করে নাই,
এখন সে ইতিহাস বিজ্ঞান সাহিত্য যাহা-কিছু পড়ে তাহার মধ্যে কিছু রস পাইলেই
সেটা আগে বেণুকে দিবার জন্য আগ্রহ বােধ করে এবং বেণুর মনে সেই আনন্দ সঞ্চার
করিবার চেষ্টাতেই তাহার নিজের বুঝিবার শক্তি ও আনন্দের অধিকার যেন দুইগুণ
বাড়িয়া যায়।

 বেণু ইস্কুল হইতে আসিয়াই কোনােমতে তাড়াতাড়ি জলপান সারিয়াই হরলালের
কাছে যাইবার জন্য একেবারে ব্যস্ত হইয়া উঠিত, তাহার মা তাহাকে কোনাে ছুতায়
কোনাে প্রলােভনে অন্তঃপুরে ধরিয়া রাখিতে পারিত না। ননীবালার ইহা ভালাে
লাগে নাই। তাহার মনে হইত, হরলাল নিজের চাকরি বজায় রাখিবার জন্যই ছেলেকে
এত করিয়া বশ করিবার চেষ্টা করিতেছে। সে একদিন হরলালকে ডাকিয়া পর্দার
আড়াল হইতে বলিল, “তুমি মাস্টার, ছেলেকে কেবল সকালে এক ঘণ্টা, বিকালে এক
ঘণ্টা পড়াইবে— দিনরাত্রি উহার সঙ্গে লাগিয়া থাক কেন। আজকাল ও যে মা বাপ
কাহাকেও মানে না। ও কেমন শিক্ষা পাইতেছে। আগে যে ছেলে মা বলিতে একেবারে
নাচিয়া উঠিত আজ যে তাহাকে ডাকিয়া পাওয়া যায় না! বেণু আমার বড়াে ঘরের
ছেলে, উহার সঙ্গে তােমার অত মাখামাখি কিসের জন্য।”

 সেদিন রতিকান্ত অধরবাবুর কাছে গল্প করিতেছিল যে, তাহার জানা তিন-
চারজন লােক, বড়ােমানুষের ছেলের মাস্টারি করিতে আসিয়া ছেলের মন এমন করিয়া 

 ৩৭ 
  বশ করিয়া লইয়াছে যে, ছেলে বিষয়ের অধিকারী হইলে তাহারাই সর্বেসর্বা হইয়া
ছেলেকে স্বেচ্ছামতাে চালাইয়াছে। হরলালের প্রতিই ইশারা করিয়া যে এসকল কথা
বলা হইতেছিল তাহা হরলালের বুঝিতে বাকি ছিল না। তবু সে চুপ করিয়া সমস্ত
সহ্য করিয়া গিয়াছিল। কিন্তু, আজ বেণুর মার কথা শুনিয়া তাহার বুক ভাঙিয়া
গেল। সে বুঝিতে পারিল, বড়ােমানুষের ঘরে মাস্টারের পদবীটা কী। গােয়ালঘরে
ছেলেকে দুধ জোগাইবার যেমন গােরু আছে তেমনি তাহাকে বিদ্যা জোগাইবার একটা
মাস্টারও রাখা হইয়াছে—ছাত্রের সঙ্গে স্নেহপূর্ণ আত্মীয়তার সম্বন্ধ-স্থাপন এতবড়াে
একটা স্পর্ধা যে বাড়ির চাকর হইতে গৃহিণী পর্যন্ত কেহই তাহা সহ্য করিতে পারে না, এবং সকলেই সেটাকে স্বার্থসাধনের একটা চাতুরী বলিয়াই জানে।

 হরলাল কম্পিতকণ্ঠে বলিল, “মা, বেণুকে আমি কেবল পড়াইব, তাহার সঙ্গে
আমার আর-কোনাে সম্পর্ক থাকিবে না।”

 সেদিন বিকালে বেণুর সঙ্গে তাহার খেলিবার সময়ে হরলাল কলেজ হইতে
ফিরিলই না। কেমন করিয়া রাস্তায় রাস্তায় ঘুরিয়া সে সময় কাটাইল তাহা সেই
জানে। সন্ধ্যা হইলে যখন সে পড়াইতে আসিল তখন বেণু মুখ ভার করিয়া রহিল।
হরলাল তাহার অনুপস্থিতির কোনাে জবাবদিহি না করিয়া পড়াইয়া গেল—সেদিন
পড়া সুবিধামতাে হইলই না।

 হরলাল প্রতিদিন রাত্রি থাকিতে উঠিয়া তাহার ঘরে বসিয়া পড়া করিত। বেণু
সকালে উঠিয়াই মুখ ধুইয়া তাহার কাছে ছুটিয়া যাইত। বাগানে বাঁধানাে চৌবাচ্ছায়
মাছ ছিল। তাহাদিগকে মুড়ি খাওয়ানাে ইহাদের এক কাজ ছিল। বাগানের এক কোণে
কতকগুলা পাথর সাজাইয়া, ছােটো ছােটো রাস্তা ও ছােটো গেট ও বেড়া তৈরি করিয়া
বেণু বালখিল্য ঋষির আশ্রমের উপযুক্ত একটি অতি ছােটো বাগান বসাইয়াছিল। সে
বাগানে মালির কোনাে অধিকার ছিল না। সকালে এই বাগানের চর্যা করা তাহাদের
দ্বিতীয় কাজ। তাহার পরে রৌদ্র বেশি হইলে বাড়ি ফিরিয়া বেণু হরলালের কাছে
পড়িতে বসিত। কাল সায়াহ্নে যে গল্পের অংশ শােনা হয় নাই সেইটে শুনিবার জন্য
আজ বেণু যথাসাধ্য ভােরে উঠিয়া বাহিরে ছুটিয়া আসিয়াছিল। সে মনে করিয়াছিল,
সকালে ওঠায় সে আজ মাস্টারমশায়কে বুঝি জিতিয়াছে। ঘরে আসিয়া দেখিল,
মাস্টারমশায় নাই। দরােয়ানকে জিজ্ঞাসা করিয়া জানিল, মাস্টারমশায় বাহির হইয়া
গিয়াছেন।

 সেদিনও সকালে পড়ার সময় বেণু ক্ষুদ্র হৃদয়টুকুর বেদনা লইয়া মুখ গম্ভীর
করিয়া রহিল। সকালবেলায় হরলাল কেন যে বাহির হইয়া গিয়াছিল তাহা জিজ্ঞাসাও
করিল না। হরলাল বেণুর মুখের দিকে না চাহিয়া বইয়ের পাতার উপর চোখ রাখিয়া
পড়াইয়া গেল। বেণু বাড়ির ভিতরে তাহার মার কাছে যখন খাইতে বসিল তখন তাহার
মা জিজ্ঞাসা করিলেন, “কাল বিকাল হইতে তাের কী হইয়াছে বল্ দেখি। মুখ হাঁড়ি
করিয়া আছিস কেন—ভালাে করিয়া খাইতেছিস না—ব্যাপারখানা কী।"

 বেণু কোনাে উত্তর করিল না। আহারের পর মা তাহাকে কাছে টানিয়া আনিয়া
তাহার গায়ে হাত বুলাইয়া অনেক আদর করিয়া যখন তাহাকে বার বার প্রশ্ন করিতে
লাগিলেন, তখন সে আর থাকিতে পারিল না, ফুঁপাইয়া কাঁদিয়া উঠিল। বলিল,
“মাস্টারমশায়—" 
  মা কহিলেন, “মাস্টারমশায় কী।”

 বেণু বলিতে পারিল না মাস্টারমশায় কী করিয়াছেন। কী যে অভিযােগ তাহা
ভাষায় ব্যক্ত করা কঠিন।

 ননীবালা কহিলেন, “মাস্টারমশায় বুঝি তাের মার নামে তাের কাছে লাগাইয়াছেন!”

 সে কথার কোনাে অর্থ বুঝিতে না পারিয়া বেণু উত্তর না করিয়া চলিয়া গেল।
  ৫
  
ইতিমধ্যে বাড়িতে অধরবাবুর কতকগুলাে কাপড়চোপড় চুরি হইয়া গেল। পুলিসকে
খবর দেওয়া হইল। পুলিস খানাতল্লাসিতে হরলালেরও বাক্স সন্ধান করিতে ছাড়িল না। রতিকান্ত নিতান্তই নিরীহভাবে বলিল, “যে লােক লইয়াছে সে কি আর মাল
বাক্সর মধ্যে রাখিয়াছে।”

 মালের কোনাে কিনারা হইল না। এরূপ লােকসান অধরলালের পক্ষে অসহ্য।
তিনি পৃথিবীসুদ্ধ লােকের উপর চটিয়া উঠিলেন। রতিকান্ত কহিল, “বাড়িতে অনেক
লােক রহিয়াছে, কাহাকেই বা দোষ দিবেন, কাহাকেই বা সন্দেহ করিবেন। যাহার
যখন খুশি আসিতেছে যাইতেছে।”

 অধরলাল মাস্টারকে ডাকাইয়া বলিলেন, “দেখাে হরলাল, তােমাদের কাহাকেও
বাড়িতে রাখা আমার পক্ষে সুবিধা হইবে না। এখন হইতে তুমি আলাদা বাসায়
থাকিয়া বেণুকে ঠিক সময়মতাে পড়াইয়া যাইবে, এই হইলেই ভালাে হয়—নাহয় আমি
তােমার দুই টাকা মাইনে বৃদ্ধি করিয়া দিতে রাজি আছি।”

 রতিকান্ত তামাক টানিতে টানিতে বলিল, “এ তাে অতি ভালাে কথা—উভয়
পক্ষেই ভালাে।"

 হরলাল মুখ নিচু করিয়া শুনিল। তখন কিছু বলিতে পারিল না। ঘরে আসিয়া
অধরবাবুকে চিঠি লিখিয়া পাঠাইল, নানা কারণে বেণুকে পড়ানাে তাহার পক্ষে সুবিধা
হইবে না, অতএব আজই সে বিদায় গ্রহণ করিবার জন্য প্রস্তুত হইয়াছে।

 সেদিন বেণু ইস্কুল হইতে ফিরিয়া আসিয়া দেখিল, মাস্টারমশায়ের ঘর শূন্য।
তাঁহার সেই ভগ্নপ্রায় টিনের পে'টরাটিও নাই। দড়ির উপর তাঁহার চাদর ও গামছা
ঝুলিত, সে দড়িটা আছে কিন্তু চাদর ও গামছা নাই। টেবিলের উপর খাতাপত্র ও
বই এলােমেলাে ছড়ানাে থাকিত, তাহার বদলে সেখানে একটা বড়াে বােতলের মধ্যে
সােনালি মাছ ঝকঝক করিতে করিতে ওঠানামা করিতেছে। বােতলের গায়ের উপর
মাস্টারমশায়ের হস্তাক্ষরে বেণুর নাম-লেখা একটা কাগজ অাঁটা। আর-একটি নূতন
ভালাে বাঁধাই করা ইংরেজি ছবির বই, তাহার ভিতরকার পাতায় এক প্রান্তে বেণুর
নাম ও তাহার নীচে আজকের তারিখ মাস ও সন দেওয়া আছে।

 বেণু ছুটিয়া তাহার বাপের কাছে গিয়া কহিল, “বাবা, মাস্টারমশায় কোথায়
গেছেন?”

 বাপ তাহাকে কাছে টানিয়া লইয়া কহিলেন, “তিনি কাজ ছাড়িয়া দিয়া চলিয়া গেছেন।”

 বেণু বাপের হাত ছাড়াইয়া লইয়া পাশের ঘরে বিছানার উপরে উপুড় হইয়া 
  পড়িয়া কাঁদিতে লাগিল। অধরবাবু ব্যাকুল হইয়া কী করিবেন কিছুই ভাবিয়া পাইলেন না।

 পরদিন বেলা সাড়ে দশটার সময় হরলাল একটা মেসের ঘরে তক্তপােশের উপর
উন্মনা হইয়া বসিয়া কলেজে যাইবে কি না ভাবিতেছে, এমন সময় হঠাৎ দেখিল, প্রথমে
অধরবাবুদের দরােয়ান ঘরে প্রবেশ করিল এবং তাহার পিছনে বেণু ঘরে ঢুকিয়াই
হরলালের গলা জড়াইয়া ধরিল। হরলালের গলার স্বর আটকাইয়া গেল; কথা কহিতে
গেলেই তাহার দুই চোখ দিয়া জল ঝরিয়া পড়িবে, এই ভয়ে সে কোনাে কথাই কহিতে
পারিল না।

 বেণু কহিল, “মাস্টারমশায়, আমাদের বাড়ি চলাে।”

 বেণু তাহাদের বৃদ্ধ দরোয়ান চন্দ্রভানকে ধরিয়া পড়িয়াছিল, যেমন করিয়া হউক,
মাস্টারমশায়ের বাড়িতে তাহাকে লইয়া যাইতে হইবে। পাড়ার যে মুটে হরলালের
পে'টরা বহিয়া আনিয়াছিল তাহার কাছ হইতে সন্ধান লইয়া আজ ইস্কুলে যাইবার
গাড়িতে চন্দ্রভান বেণুকে হরলালের মেসে আনিয়া উপস্থিত করিয়াছে।

 কেন যে হরলালের পক্ষে বেণুদের বাড়ি যাওয়া একেবারেই অসম্ভব, তাহা সে
বলিতেও পারিল না অথচ তাহাদের বাড়িতেও যাইতে পারিল না। বেণু যে তাহার
গলা জড়াইয়া ধরিয়া তাহাকে বলিয়াছিল 'আমাদের বাড়ি চলাে', এই স্পৰ্শ ও এই
কথাটার স্মৃতি কত দিনে কত রাত্রে তাহার কণ্ঠ চাপিয়া ধরিয়া যেন তাহার নিশ্বাস
রােধ করিয়াছে। কিন্তু, ক্রমে এমনও দিন আসিল যখন দুই পক্ষেই সমস্ত চুকিয়া গেল,
বক্ষের শিরা অাঁকড়াইয়া ধরিয়া বেদনা নিশাচর বাদুড়ের মতাে আর ঝুলিয়া রহিল না।

  ৬
  হরলাল অনেক চেষ্টা করিয়াও পড়াতে আর তেমন করিয়া মনােযােগ করিতে পারিল না। সে কোনােমতেই স্থির হইয়া পড়িতে বসিতে পারি না। খানিকটা পড়িবার চেষ্টা
করিয়াই ধাঁ করিয়া বই বন্ধ করিয়া ফেলিত এবং অকারণে দ্রুতপদে রাস্তায় ঘুরিয়া
আসিত। কলেজে লেকচারের নােটের মাঝে মাঝে খুব বড়াে বড়াে ফাঁক পড়িত এবং
মাঝে মাঝে যে-সমস্ত অাঁকজোক পড়িত তাহার সঙ্গে প্রাচীন ঈজিপ্টের চিত্রলিপি ছাড়া
আর কোনাে বর্ণমালার সাদৃশ্য ছিল না।

 হরলাল বুঝিল, এ-সমস্ত ভালাে লক্ষণ নয়। পরীক্ষায় সে যদি-বা পাস হয়,
বৃত্তি পাইবার কোনাে সম্ভাবনা নাই। বৃত্তি না পাইলে কলিকাতায় তাহার একদিনও
চলিবে না। ও দিকে দেশে মাকেও দু-চার টাকা পাঠানাে চাই। নানা চিন্তা করিয়া
চাকরির চেষ্টায় বাহির হইল। চাকরি পাওয়া কঠিন, কিন্তু না-পাওয়া তাহার পক্ষে
আরও কঠিন; এইজন্য আশা ছাড়িয়াও আশা ছাড়িতে পারিল না।

 হরলালের সৌভাগ্যক্রমে একটি বড়ো ইংরেজ সদাগরের আপিসে উমেদারি করিতে
গিয়া হঠাৎ সে বড়াে সাহেবের নজরে পড়িল। সাহেবের বিশ্বাস ছিল, তিনি মুখ
দেখিয়া লােক চিনিতে পারেন। হরলালকে ডাকিয়া তাহার সঙ্গে দু-চার কথা কহিয়াই
তিনি মনে-মনে বলিলেন, ‘এ লােকটা চলিবে।' জিজ্ঞাসা করিলেন, “কাজ জানা আছে?"
হরলাল কহিল, “না।” “জামিন দিতে পারিবে ?” তাহার উত্তরেও “না।” “কোনো 
  বড়ােলােকের কাছ হইতে সার্টিফিকেট আনিতে পার?” কোনাে বড়ােলােককেই সে
জানে না।

 শুনিয়া সাহেব আরও যেন খুশি হইয়া কহিলেন, “আচ্ছা বেশ, পঁচিশ টাকা
বেতনে কাজ আরম্ভ করো, কাজ শিখিলে উন্নতি হইবে।” তার পরে সাহেব তাহার
বেশভূষার প্রতি দৃষ্টি করিয়া কহিলেন, “পনেরাে টাকা আগাম দিতেছি, আপিসের
উপযুক্ত কাপড় তৈরি করাইয়া লইবে।”

 কাপড় তৈরি হইল, হরলাল আপিসেও বাহির হইতে আরম্ভ করিল। বড়াে সাহেব
তাহাকে ভূতের মতাে খাটাইতে লাগিলেন। অন্য কেরানিরা বাড়ি গেলেও হরলালের
ছুটি ছিল না। এক-একদিন সাহেবের বাড়ি গিয়াও তাঁহাকে কাজ বুঝাইয়া দিয়া
আসিতে হইত।

 এমনি করিয়া কাজ শিখিয়া লইতে হরলালের বিলম্ব হইল না। তাহার সহযােগী
কেরানিরা তাহাকে ঠকাইবার অনেক চেষ্টা করিল, তাহার বিরুদ্ধে উপরওয়ালাদের
কাছে লাগালাগিও করিল, কিন্তু এই নিঃশব্দ নিরীহ সামান্য হরলালের কোনাে অপকার
করিতে পারিল না।

 যখন তাহার চল্লিশ টাকা মাহিনা হইল, তখন হরলাল দেশ হইতে মাকে আনিয়া
একটি ছােটোখাটো গলির মধ্যে ছােটোখাটো বাড়িতে বাসা করিল। এত দিন পরে
তাহার মার দুঃখ ঘুচিল। মা বলিলেন, “বাবা, এইবার বউ ঘরে আনিব।”

 হরলাল মাতার পায়ের ধুলা লইয়া বলিল, “মা, ওইটে মাপ করিতে হইবে।”

 মাতার আর-একটি অনুরােধ ছিল। তিনি বলিলেন, “তুই যে দিনরাত তাের ছাত্র
বেণুগােপালের গল্প করিস, তাহাকে একবার নিমন্ত্রণ করিয়া খাওয়া। তাহাকে আমার
দেখিতে ইচ্ছা করে।”

 হরলাল কহিল, “মা, এ বাসায় তাহাকে কোথায় বসাইব। রােসাে. একটা বড়াে
বাসা করি, তাহার পরে তাহাকে নিমন্ত্রণ করিব।”

  ৭
  
হরলালের বেতনবৃদ্ধির সঙ্গে ছােটো গলি হইতে বড়াে গলি ও ছােটো বাড়ি হইতে
বড়াে বাড়িতে তাহার বাস-পরিবর্তন হইল। তবু সে কী জানি কী মনে করিয়া,
অধরলালের বাড়ি যাইতে বা বেণুকে নিজের বাসায় ডাকিয়া আনিতে কোনােমতেই
মন স্থির করিতে পারিল না।

 হয়তাে কোনােদিনই তাহার সংকোচ ঘুচিত না। এমন সময়ে হঠাৎ খবর পাওয়া
গেল, বেণুর মা মারা গিয়াছেন। শুনিয়া মুহূর্ত বিলম্ব না করিয়া সে অধরলালের
বাড়ি গিয়া উপস্থিত হইল।

 এই দুই অসমবয়সী বন্ধুতে অনেক দিন পরে আবার একবার মিলন হইল।
বেণুর অশৌচের সময় পার হইয়া গেল, তবু এ বাড়িতে হরলালের যাতায়াত চলিতে
লাগিল। কিন্তু, ঠিক তেমনটি আর কিছুই নাই। বেণু, এখন বড়াে হইয়া উঠিয়া
অঙ্গুষ্ঠ ও তর্জনী যােগে তাহার নূতন গোঁফের রেখার সাধ্যসাধনা করিতেছে। চাল-
চলনে বাবুয়ানা ফুটিয়া উঠিয়াছে। এখন তাহার উপযুক্ত বন্ধুবান্ধবেরও অভাব নাই। 
  ফোনােগ্রাফে থিয়েটারের নটীদের ইতর গান বাজাইয়া সে বন্ধুমহলকে আমােদে রাখে।
পড়িবার ঘরে সেই সাবেক ভাঙা চৌকি ও দাগি টেবিল কোথায় গেল। আয়নাতে,
ছবিতে, আসবাবে ঘর যেন ছাতি ফুলাইয়া রহিয়াছে। বেণু এখন কলেজে যায় কিন্তু
দ্বিতীয় বার্ষিকের সীমানা পার হইবার জন্য তাহার কোনাে তাগিদ দেখা যায় না।
বাপ স্থির করিয়া আছেন, দুই-একটা পাস করাইয়া লইয়া বিবাহের হাটে ছেলের
বাজারদর বাড়াইয়া তুলিবেন। কিন্তু, ছেলের মা জানিতেন ও স্পষ্ট করিয়া বলিতেন,
“আমার বেণুকে সামান্য লােকের ছেলের মতাে গৌরব প্রমাণ করিবার জন্য পাসের
হিসাব দিতে হইবে না—লােহার সিন্দুকে কোম্পানির কাগজ অক্ষয় হইয়া থাক্।”
ছেলেও মাতার এ কথাটা বেশ করিয়া মনে-মনে বুঝিয়া লইয়াছিল।

  যাহা হউক, বেণুর পক্ষে সে যে আজ নিতান্তই অনাবশ্যক তাহা হরলাল স্পষ্টই
বুঝিতে পারিল এবং কেবলই থাকিয়া থাকিয়া সেই দিনের কথা মনে পড়িল যেদিন
বেণু হঠাৎ সকালবেলায় তাহার সেই মেসের বাসায় গিয়া তাহার গলা জড়াইয়া ধরিয়া
বলিয়াছিল ‘মাস্টারমশায়, আমাদের বাড়ি চলাে।' সে বেণু নাই, সে বাড়ি নাই, এখন
মাস্টারমশায়কে কেই বা ডাকিবে।

 হরলাল মনে করিয়াছিল, এইবার বেণুকে তাহাদের বাসায় মাঝে মাঝে নিমন্ত্রণ
করিবে। কিন্তু তাহাকে আহ্বান করিবার জোর পাইল না। একবার ভাবিল ‘উহাকে
আসিতে বলিব', তাহার পরে ভাবিল ‘বলিয়া লাভ কী-বেণু হয়তাে নিমন্ত্রণ রক্ষা
করিবে, কিন্তু, থাক্'।

 হরলালের মা ছাড়িলেন না। তিনি বার বার বলিতে লাগিলেন, তিনি নিজের
হাতে রাঁধিয়া তাহাকে খাওয়াইবেন— 'আহা, বাছার মা মারা গেছে!'

 অবশেষে হরলাল একদিন তাহাকে নিমন্ত্রণ করিতে গেল। কহিল, “অধরবাবুর
কাছ হইতে অনুমতি লইয়া আসি।”

 বেণু কহিল, “অনুমতি লইতে হইবে না, আপনি কি মনে করেন আমি এখনাে
সেই খােকাবাবু আছি।”

 হরলালের বাসায় বেণু খাইতে আসিল। মা এই কার্তিকের মতাে ছেলেটিকে
তাঁহার দুই স্নিগ্ধ চক্ষুর আশীর্বাদে অভিষিক্ত করিয়া যত্ন করিয়া খাওয়াইলেন। তাঁহার
কেবলই মনে হইতে লাগিল, ‘আহা, এই বয়সের এমন ছেলেকে ফেলিয়া ইহার মা যখন
মরিল তখন তাহার প্রাণ না জানি কেমন করিতেছিল।'

 আহার সারিয়াই বেণু কহিল, “মাস্টারমশায়, আমাকে আজ একটু সকাল-সকাল
যাইতে হইবে। আমার দুই-একজন বন্ধুর আসিবার কথা আছে।”

 বলিয়া পকেট হইতে সােনার ঘড়ি খুলিয়া একবার সময় দেখিয়া লইল; তাহার
পরে সংক্ষেপে বিদায় লইয়া জুড়িগাড়িতে চড়িয়া বসিল। হরলাল তাহার বাসার
দরজার কাছে দাঁড়াইয়া রহিল। গাড়ি সমস্ত গলিকে কাঁপাইয়া দিয়া মুহূর্তের মধ্যেই
চোখের বাহির হইয়া গেল।

 মা কহিলেন, “হরলাল, উহাকে মাঝে মাঝে ডাকিয়া আনিস। এই বয়সে উহার
মা মারা গেছে মনে করিলে আমার প্রাণটা কেমন করিয়া উঠে।”

 হরলাল চুপ করিয়া রহিল। এই মাতৃহীন ছেলেটিকে সান্ত্বনা দিবার জন্য সে
কোনাে প্রয়ােজন বােধ করিল না। দীর্ঘনিশ্বাস ফেলিয়া মনে-মনে কহিল, 'বাস্, এই 
  পর্যন্ত। আর-কখনও ডাকিব না। একদিন পাঁচ টাকা মাইনের মাস্টারি করিয়াছিলাম
বটে— কিন্তু, আমি সামান্য হরলাল মাত্র।'

  ৮
  
একদিন সন্ধ্যার পর হরলাল আপিস হইতে ফিরিয়া আসিয়া দেখিল, তাহার একতলার
ঘরে অন্ধকারে কে একজন বসিয়া আছে। সেখানে যে কোনাে লােক আছে তাহা লক্ষ্য না করিয়াই সে বােধ হয় উপরে উঠিয়া যাইত, কিন্তু দরজায় ঢুকিয়াই দেখিল এসেন্সের
গন্ধে আকাশ পূর্ণ। ঘরে প্রবেশ করিয়া হরলাল জিজ্ঞাসা করিল, “কে, মশায়।”

 বেণু বলিয়া উঠিল, “মাস্টারমশায়, আমি।”

 হরলাল কহিল, “এ কী ব্যাপার। কখন আসিয়াছ।”

 বেণু কহিল, “অনেকক্ষণ আসিয়াছি। আপনি যে এত দেরি করিয়া আপিস হইতে
ফেরেন, তাহা তাে আমি জানিতাম না।”

 বহুকাল হইল সেই-যে নিমন্ত্রণ খাইয়া গেছে তাহার পরে আর একবারও বেণু
এ বাসায় আসে নাই। বলা নাই, কহা নাই, আজ হঠাৎ এমন করিয়া সে যে সন্ধ্যার
সময় এই অন্ধকার ঘরের মধ্যে অপেক্ষা করিয়া বসিয়া আছে ইহাতে হরলালের মন
উদ্বিগ্ন হইয়া উঠিল।

 উপরের ঘরে গিয়া বাতি জ্বালিয়া দুইজনে বসিল। হরলাল জিজ্ঞাসা করিল, “সব
ভালাে তাে? কিছু বিশেষ খবর আছে?”

 বেণু কহিল, পড়াশুনা ক্রমে তাহার পক্ষে বড়ােই একঘেয়ে হইয়া আসিয়াছে।
কাঁহাতক সে বৎসরের পর বৎসর ওই সেকেণ্ড ইয়ারেই আটকা পড়িয়া থাকে! তাহার
চেয়ে অনেক বয়সে ছােটো ছেলের সঙ্গে তাহাকে একসঙ্গে পড়িতে হয়, তাহার বড়াে
লজ্জা করে। কিন্তু বাবা কিছুতেই বােঝেন না।

 হরলাল জিজ্ঞাসা করিল, “তােমার কী ইচ্ছা।”

 বেণু কহিল, তাহার ইচ্ছা সে বিলাত যায়, বারিস্টার হইয়া আসে। তাহারই সঙ্গে
একসঙ্গে পড়িত, এমন-কি, তাহার চেয়ে পড়াশুনায় অনেক কাঁচা, একটি ছেলে বিলাতে
যাইবে স্থির হইয়া গেছে।

 হরলাল কহিল, “তােমার বাবাকে তােমার ইচ্ছা জানাইয়াছ?”

 বেণু কহিল, “জানাইয়াছি। বাবা বলেন, পাস না করিলে বিলাতে যাইবার প্রস্তাব
তিনি কানে আনিবেন না। কিন্তু আমার মন খারাপ হইয়া গেছে—এখানে থাকিলে
আমি কিছুতেই পাস করিতে পারিব না।”

 হরলাল চুপ করিয়া বসিয়া ভাবিতে লাগিল। বেণু কহিল, “আজ এই কথা লইয়া
বাবা আমাকে যাহা মুখে আসিয়াছে তাহাই বলিয়াছেন। তাই আমি বাড়ি ছাড়িয়া
চলিয়া আসিয়াছি। মা থাকিলে এমন কখনােই হইতে পারিত না।” বলিতে বলিতে
সে অভিমানে কাঁদিতে লাগিল।

 হরলাল কহিল, “চলাে, আমি-সুদ্ধ তােমার বাবার কাছে যাই, পরামর্শ করিয়া
যাহা ভালাে হয় স্থির করা যাইবে।”

 বেণু কহিল, “না, আমি সেখানে যাইব না।” 
 বাপের সঙ্গে রাগারাগি করিয়া হরলালের বাড়িতে আসিয়া বেণু থাকিবে, এ
কথাটা হরলালের মােটেই ভালাে লাগিল না। অথচ 'আমার বাড়ি থাকিতে পারিবে না' এ কথা বলাও বড়াে শক্ত।

 হরলাল ভাবিল, 'আর-একটু বাদে মনটা একটু ঠাণ্ডা হইলেই ইহাকে ভুলাইয়া
বাড়ি লইয়া যাইব।' জিজ্ঞাসা করিল, “তুমি খাইয়া আসিয়াছ?”

 বেণু কহিল, "না, আমার ক্ষুধা নাই, আমি আজ খাইব না।"

 হরলাল কহিল, “সে কি হয়।” তাড়াতাড়ি মাকে গিয়া কহিল, "মা, বেণু আসিয়াছে,
তাহার জন্য কিছু খাবার চাই।”

 শুনিয়া মা ভারি খুশি হইয়া খাবার তৈরি করিতে গেলেন। হরলাল আপিসের
কাপড় ছাড়িয়া মুখ হাত ধুইয়া বেণুর কাছে আসিয়া বসিল। একটুখানি কাশিয়া,
একটুখানি ইতস্তত করিয়া, সে বেণুর কাঁধের উপর হাত রাখিয়া কহিল, “বেণু,
কাজটা ভালাে হইতেছে না। বাবার সঙ্গে ঝগড়া করিয়া বাড়ি হইতে চলিয়া আসা,
এটা তােমার উপযুক্ত নয়।”

 শুনিয়া তখনই বিছানা ছাড়িয়া উঠিয়া বেণু কহিল, “আপনার এখানে যদি সুবিধা না হয়, আমি সতীশের বাড়ি যাইব।"

 বলিয়া সে চলিয়া যাইবার উপক্ৰম করিল। হরলাল তাহার হাত ধরিয়া কহিল,
"রােসো, কিছু খাইয়া যাও।"

 বেণু রাগ করিয়া কহিল, “না, আমি খাইতে পারিব না।" বলিয়া হাত ছাড়াইয়া
ঘর হইতে বাহির হইয়া আসিল।

 এমন সময়, হরলালের জন্য যে জলখাবার প্রস্তুত ছিল তাহাই বেণুর জন্য থালায়
গুছাইয়া মা তাহাদের সম্মুখে আসিয়া উপস্থিত হইলেন। কহিলেন, "কোথায় যাও,
বাছা!"

 বেণু কহিল, "আমার কাজ আছে, আমি চলিলাম।"

 মা কহিলেন, “সে কি হয় বাছা, কিছু না খাইয়া যাইতে পারিবে না।" এই বলিয়া
সেই বারান্দায় পাত পাড়িয়া তাহাকে হাতে ধরিয়া খাইতে বসাইলেন।

 বেণু, রাগ করিয়া কিছু খাইতেছে না, খাবার লইয়া একটু নাড়াচাড়া করিতেছে মাত্র, এমন সময় দরজার কাছে একটা গাড়ি আসিয়া থামিল। প্রথমে একটা দারোয়ান ও তাহার পশ্চাতে স্বয়ং অধরবাবু মচমচ শব্দে সিড়ি বাহিয়া উপরে আসিয়া উপস্থিত।
বেণুর মুখ বিবর্ণ হইয়া গেল।

 মা ঘরের মধ্যে সরিয়া গেলেন। অধর ছেলের সম্মুখে আসিয়া ক্রোধে কম্পিত কণ্ঠে
হরলালের দিকে চাহিয়া কহিলেন, “এই বুঝি! রতিকান্ত আমাকে তখনই বলিয়াছিল,
কিন্তু তােমার পেটে যে এত মতলব ছিল তাহা আমি বিশ্বাস করি নাই। তুমি মনে
করিয়াছ, বেণুকে বশ করিয়া উহার ঘাড় ভাঙিয়া খাইবে! কিন্তু, সে হইতে দিব না।
ছেলে চুরি করিবে! তােমার নামে পুলিস-কেস করিব, তােমাকে জেলে ঠেলিব তবে
ছাড়িব।”

 এই বলিয়া বেণুর দিকে চাহিয়া কহিলেন, “চল্। ওঠ্।" বেণু কোনাে কথাটি না কহিয়া তাহার বাপের পিছনে পিছনে চলিয়া গেল।

 সেদিন কেবল হরলালের মুখেই খাবার উঠিল না। 
  ৯
  এবারে হরলালের সদাগর-আপিস কী জানি কী কারণে মফস্বল হইতে প্রচুর পরিমাণে
চাল ডাল খরিদ করিতে প্রবৃত্ত হইয়াছে। এই উপলক্ষে হরলালকে প্রতি সপ্তাহেই
শনিবার ভােরের গাড়িতে সাত-আট হাজার টাকা লইয়া মফস্বলে যাইতে হইত।
পাইকেরদিগকে হাতে হাতে দাম চুকাইয়া দিবার জন্য মফস্বলের একটা বিশেষ কেন্দ্রে
তাহাদের যে আপিস আছে সেইখানে দশ ও পাঁচ টাকার নােট ও নগদ টাকা লইয়া
সে যাইত, সেখানে রসিদ ও খাতা দেখিয়া গত সপ্তাহের মােটা হিসাব মিলাইয়া,
বর্তমান সপ্তাহের কাজ চালাইবার জন্য টাকা রাখিয়া আসিত। সঙ্গে আপিসের
দুইজন দরােয়ান যাইত। হরলালের জামিন নাই বলিয়া আপিসে একটা কথা
উঠিয়াছিল, কিন্তু বড়ােসাহেব নিজের উপর সমস্ত ঝুঁকি লইয়া বলিয়াছিলেন—
হরলালের জামিনের প্রয়ােজন নাই।

 মাঘ মাস হইতে এইভাবে কাজ চলিতেছে, চৈত্র পর্যন্ত চলিবে এমন সম্ভাবনা
আছে। এই ব্যাপার লইয়া হরলাল বিশেষ ব্যস্ত ছিল। প্রায়ই তাহাকে অনেক রাত্রে
আপিস হইতে ফিরিতে হইত।

 একদিন এইরূপ রাত্রে ফিরিয়া শুনিল, বেণু আসিয়াছিল, মা তাহাকে খাওয়াইয়া
যত্ন করিয়া বসাইয়াছিলেন। সেদিন তাহার সঙ্গে কথাবার্তা গল্প করিয়া তাহার প্রতি
তাঁহার মন আরও স্নেহে আকৃষ্ট হইয়াছে।

 এমন আরও দুই-একদিন হইতে লাগিল। মা বলিলেন, “বাড়িতে মা নাই নাকি,
সেইজন্য সেখানে তাহার মন টেকে না। আমি বেণুকে তাের ছােটো ভাইয়ের মতাে,
আপন ছেলের মতােই দেখি। সেই স্নেহ পাইয়া আমাকে কেবল মা বলিয়া ডাকিবার
জন্য এখানে আসে।" এই বলিয়া আঁচলের প্রান্ত দিয়া তিনি চোখ মুছিলেন।

 হরলালের একদিন বেণুর সঙ্গে দেখা হইল। সেদিন সে অপেক্ষা করিয়া বসিয়া
ছিল। অনেক রাত পর্যন্ত কথাবার্তা হইল। বেণু বলিল, “বাবা আজকাল এমন হইয়া
উঠিয়াছেন যে আমি কিছুতেই বাড়িতে টিকিতে পারিতেছি না। বিশেষত শুনিতে
পাইতেছি তিনি বিবাহ করিবার জন্য প্রস্তুত হইতেছেন। রতিবাবু সম্বন্ধ লইয়া
আসিতেছেন—তাঁহার সঙ্গে কেবলই পরামর্শ চলিতেছে। পূর্বে আমি কোথাও
গিয়া দেরি করিলে বাবা অস্থির হইয়া উঠিতেন, এখন যদি আমি দুই-চারিদিন
বাড়িতে না ফিরি তাহা হইলে তিনি আরাম বােধ করেন। আমি বাড়ি থাকিলে
বিবাহের আলােচনা সাবধানে করিতে হয় বলিয়া আমি না থাকিলে তিনি হাঁফ ছাড়িয়া
বাঁচেন। এ বিবাহ যদি হয় তবে আমি বাড়িতে থাকিতে পারিব না। আমাকে আপনি
উদ্ধারের একটা পথ দেখাইয়া দিন—আমি স্বতন্ত্র হইতে চাই।”

 স্নেহে ও বেদনায় হরলালের হৃদয় পরিপূর্ণ হইয়া উঠিল। সংকটের সময় আর
সকলকে ফেলিয়া বেণু যে তাহার সেই মাস্টারমশায়ের কাছে আসিয়াছে, ইহাতে
কষ্টের সঙ্গে সঙ্গে তাহার আনন্দ হইল। কিন্তু মাস্টারমশায়ের কতটুকুই বা সাধ্য
আছে!

 বেণু কহিল, “যেমন করিয়া হােক, বিলাতে গিয়া বারিস্টার হইয়া আসিলে এই
বিপদ হইতে পরিত্রাণ পাই।”  হরলাল কহিল, “অধরবাবু কি যাইতে দিবেন।”

 বেণু কহিল, “আমি চলিয়া গেলে তিনি বাঁচেন। কিন্তু টাকার উপরে যেরকম
মায়া, বিলাতের খরচ তাঁহার কাছ হইতে সহজে আদায় হইবে না। একটু কৌশল
করিতে হইবে।”

 হরলাল বেণুর বিজ্ঞতা দেখিয়া হাসিয়া কহিল, “কী কৌশল।”

 বেণু কহিল, “আমি হ্যাণ্ডনােটে টাকা ধার করিব। পাওনাদার আমার নামে
নালিশ করিলে বাবা তখন দায়ে পড়িয়া শােধ করিবেন। সেই টাকায় পালাইয়া বিলাত
যাইব। সেখানে গেলে তিনি খরচ না দিয়া থাকিতে পারিবেন না।”

 হরলাল কহিল, “তােমাকে টাকা ধার দিবে কে।”

 বেণু কহিল, “আপনি পারেন না?”

 হরলাল আশ্চর্য হইয়া কহিল, “আমি!” তাহার মুখে আর কোনাে কথা বাহির
হইল না।

 বেণু কহিল, “কেন, আপনার দরােয়ান তাে তোড়ায় করিয়া অনেক টাকা ঘরে
আনিল।”

 হরলাল হাসিয়া কহিল, “সে দরােয়ানও যেমন আমার, টাকাও তেমনি।”

 বলিয়া এই আপিসের টাকার ব্যবহারটা কী তাহা বেণুকে বুঝাইয়া দিল। এই
টাকা কেবল একটি রাত্রের জন্যই দরিদ্রের ঘরে আশ্রয় লয়, প্রভাত হইলে দশ দিকেতে
গমন করে।

 বেণু কহিল, “আপনাদের সাহেব আমাকে ধার দিতে পারেন না? নাহয় আমি
সুদ বেশি করিয়া দিব।”

 হরলাল কহিল, “তােমার বাপ যদি সিকিউরিটি দেন তাহা হইলে আমার
অনুরােধে হয়তাে দিতেও পারেন।”

 বেণু কহিল, “বাবা যদি সিকিউরিটি দিবেন তাে টাকা দিবেন না কেন।”

 তর্কটা এইখানেই মিটিয়া গেল। হরলাল মনে-মনে ভাবিতে লাগিল, 'আমার যদি
কিছু থাকিত, তবে বাড়িঘর জমিজমা সমস্ত বেচিয়া-কিনিয়া টাকা দিতাম।' কিন্তু
একটিমাত্র অসুবিধা এই যে, বাড়িঘর জমিজমা কিছুই নাই।

  ১০
  একদিন শুক্রবার রাত্রে হরলালের বাসার সম্মুখে জুড়িগাড়ি দাঁড়াইল। বেণু গাড়ি
হইতে নামিবামাত্র হরলালের আপিসের দরােয়ান তাহাকে মস্ত একটা সেলাম করিয়া
উপরে বাবুকে শশব্যস্ত হইয়া সংবাদ দিতে গেল। হরলাল তখন তাহার শােবার ঘরে
মেজের উপর বসিয়া টাকা মিলাইয়া লইতেছিল। বেণু সেই ঘরেই প্রবেশ করিল।
আজ তাহার বেশ কিছু নূূতন ধরনের। শৌখিন ধুতিচাদরের বদলে নধর শরীরে
পার্শি কোট ও প্যান্টলুন আঁটিয়া মাথায় ক্যাপ পরিয়া আসিয়াছে। তাহার দুই হাতের
আঙুলে মণিমুক্তার আংটি ঝকমক করিতেছে। গলা হইতে লম্বিত মােটা সােনার
চেনে আবদ্ধ ঘড়ি বুকের পকেটে নিবিষ্ট। কোটের আস্তিনের ভিতর হইতে জামার
হাতায় হীরার বােতাম দেখা যাইতেছে।  হরলাল টাকা গােনা বন্ধ করিয়া আশ্চর্য হইয়া কহিল, “এ কী ব্যাপার। এত রাত্রে
এ বেশে যে!”

 বেণু কহিল, “পরশু বাবার বিবাহ। তিনি আমার কাছে তাহা গােপন করিয়া
রাখিয়াছেন, কিন্তু আমি খবর পাইয়াছি। বাবাকে বলিলাম, আমি কিছুদিনের জন্য
আমাদের বারাকপুরের বাগানে যাইব। শুনিয়া তিনি ভারি খুশি হইয়া রাজি
হইয়াছেন। তাই বাগানে চলিয়াছি। ইচ্ছা হইতেছে, আর ফিরিব না। যদি সাহস
থাকিত তবে গঙ্গার জলে ডুবিয়া মরিতাম।”

 বলিতে বলিতে বেণু কাঁদিয়া ফেলিল। হরলালের বুকে যেন ছুরি বিঁধিতে
লাগিল। একজন অপরিচিত স্ত্রীলােক আসিয়া বেণুর মার ঘর, মার খাট, মার স্থান
অধিকার করিয়া লইলে, বেণুর স্নেহস্মৃতিজড়িত বাড়ি যে বেণুর পক্ষে কিরকম
কণ্টকময় হইয়া উঠিবে তাহা হরলাল সমস্ত হৃদয় দিয়া বুঝিতে পারিল। মনে-মনে
ভাবিল, পৃথিবীতে গরিব হইয়া না জন্মিলেও দুঃখের এবং অপমানের অন্ত নাই।
বেণুকে কী বলিয়া যে সান্ত্বনা দিবে তাহা কিছুই ভাবিয়া না পাইয়া বেণুর হাতখানা
নিজের হাতে লইল। লইবামাত্র একটা তর্ক তাহার মনে উদয় হইল। সে ভাবিল,
এমন একটা বেদনার সময় বেণু কী করিয়া এত সাজ করিতে পারিল।

 হরলাল তাহার আংটির দিকে চোখ রাখিয়াছে দেখিয়া বেণু যেন তাহার মনের
প্রশ্নটা অাঁচিয়া লইল। সে বলিল, “এই আংটিগুলি আমার মায়ের।”

 শুনিয়া হরলাল বহু কষ্টে চোখের জল সামলাইয়া লইল। কিছুক্ষণ পরে কহিল,
“বেণু খাইয়া আসিয়াছ?”

 বেণু কহিল, “হাঁ—আপনার খাওয়া হয় নাই ?”

 হরলাল কহিল, “টাকাগুলি গুনিয়া আয়রন-চেস্টে না তুলিয়া ঘর হইতে বাহির
হইতে পারিব না।”

 বেণু কহিল, “আপনি খাইয়া আসুন, আপনার সঙ্গে অনেক কথা আছে। আমি
ঘরে রহিলাম; মা আপনার খাবার লইয়া বসিয়া আছেন।”

 হরলাল একটু ইতস্তত করিয়া কহিল, “আমি চট্ করিয়া খাইয়া আসিতেছি।”

 হরলাল তাড়াতাড়ি খাওয়া সারিয়া মাকে লইয়া ঘরে প্রবেশ করিল। বেণু তাঁহাকে
প্রণাম করিল, তিনি বেণুর চিবুকের স্পর্শ লইয়া চুম্বন করিলেন। হরলালের কাছে
সমস্ত খবর পাইয়া তাঁহার বুক যেন ফাটিয়া যাইতেছিল। নিজের সমস্ত স্নেহ দিয়াও
বেণুর অভাব তিনি পূরণ করিতে পারিবেন না, এই তাঁহার দুঃখ।

 চারি দিকে ছড়ানাে টাকার মধ্যে তিনজনে বসিয়া বেণুর ছেলেবেলাকার গল্প
হইতে লাগিল। মাস্টারমশায়ের সঙ্গে জড়িত তাহার কত দিনের কত ঘটনা। তাহার
মাঝে মাঝে সেই অসংযতস্নেহশালিনী মার কথাও আসিয়া পড়িতে লাগিল।

 এমনি করিয়া রাত অনেক হইয়া গেল। হঠাৎ একসময়ে ঘড়ি খুলিয়া বেণু কহিল,
“আর নয়, দেরি করিলে গাড়ি ফেল করিব।”

 হরলালের মা কহিলেন, “বাবা, আজ রাত্রে এইখানেই থাকো-না, কাল সকালে
হরলালের সঙ্গে একসঙ্গেই বাহির হইবে।”

 বেণু মিনতি করিয়া কহিল, “না মা, এ অনুরােধ করিবেন না, আজ রাত্রে যে
করিয়া হউক আমাকে যাইতেই হইবে।”  হরলালকে কহিল, “মাস্টারমশায়, এই আংটিঘড়িগুলা বাগানে লইয়া যাওয়া
নিরাপদ নয়। আপনার কাছেই রাখিয়া যাই, ফিরিয়া আসিয়া লইয়া যাইব। আপনার
দরােয়ানকে বলিয়া দিন, আমার গাড়ি হইতে চামড়ার হ্যাণ্ডব্যাগটা আনিয়া দিক।
সেইটের মধ্যে এগুলা রাখিয়া দিই।”

 আপিসের দরােয়ান গাড়ি হইতে ব্যাগ লইয়া আসিল। বেণু তাহার চেন ঘড়ি
আংটি বােতাম সমস্ত খুলিয়া ব্যাগের মধ্যে পুরিয়া দিল। সতর্ক হরলাল সেই
ব্যাগটি লইয়া তখনই আয়রন-সেফের মধ্যে রাখিল।

 বেণু হরলালের মার পায়ের ধুলা লইল। তিনি রুদ্ধকণ্ঠে আশীর্বাদ করিলেন,
“মা জগদম্বা তােমার মা হইয়া তােমাকে রক্ষা করুন।"

 তাহার পরে বেণু হরলালের পাদস্পর্শ করিয়া প্রণাম করিল। আর-কোনাে দিন
সে হরলালকে এমন করিয়া প্রণাম করে নাই। হরলাল কোনাে কথা না বলিয়া তাহার
পিঠে হাত দিয়া তাহার সঙ্গে সঙ্গে নীচে নামিয়া আসিল। গাড়ির লন্ঠনে আলাে
জ্বলিল, ঘােড়া দুটা অধীর হইয়া উঠিল। কলিকাতার গ্যাসালােকখচিত নিশীথের
মধ্যে বেণুকে লইয়া গাড়ি অদৃশ্য হইয়া গেল।

 হরলাল তাহার ঘরে আসিয়া অনেকক্ষণ ধরিয়া চুপ করিয়া বসিয়া রহিল। তাহার
পর একটা দীর্ঘনিশ্বাস ফেলিয়া টাকা গনিতে গনিতে ভাগ করিয়া এক-একটা থলিতে
ভরতি করিতে লাগিল। নােটগুলা পূর্বেই গনা হইয়া থলিবন্দি হইয়া লােহার
সিন্দুকে উঠিয়াছিল।

  ১১
  লােহার সিন্দুকের চাবি মাথার বালিশের নীচে রাখিয়া সেই টাকার ঘরেই হরলাল
অনেক রাত্রে শয়ন করিল। ভালাে ঘুম হইল না। স্বপ্নে দেখিল-বেণুর মা পর্দার
আড়াল হইতে তাহাকে উচ্চস্বরে তিরস্কার করিতেছেন; কথা কিছুই স্পষ্ট শুনা
যাইতেছে না, কেবল সেই অনির্দিষ্ট কণ্ঠস্বরের সঙ্গে সঙ্গে বেণুর মার চুনি-পান্না-
হীরার অলংকার হইতে লাল সবুজ শুভ্র রশ্মির সূচিগুলি কালাে পর্দাটাকে ফুঁড়িয়া
বাহির হইয়া আন্দোলিত হইতেছে। হরলাল প্রাণপণে বেণুকে ডাকিবার চেষ্টা
করিতেছে, কিন্তু তাহার গলা দিয়া কিছুতেই স্বর বাহির হইতেছে না। এমন সময়
প্রচণ্ড শব্দে কী একটা ভাঙিয়া পর্দা ছিড়িয়া পড়িয়া গেল—চমকিয়া চোখ মেলিয়া
হরলাল দেখিল একটা স্তূপাকার অন্ধকার। হঠাৎ একটা দমকা হাওয়া উঠিয়া সশব্দে
জানলায় ঠেলা দিয়া আলাে নিবাইয়া দিয়াছে। হরলালের সমস্ত শরীর ঘামে ভিজিয়া
গেছে। সে তাড়াতাড়ি উঠিয়া দেশালাই দিয়া আলাে জ্বালিল। ঘড়িতে দেখিল চারটে
বাজিয়াছে। আর ঘুমাইবার সময় নাই—টাকা লইয়া মফস্বলে যাইবার জন্য প্রস্তুত
হইতে হইবে।

 হরলাল মুখ ধুইয়া ফিরিবার সময় মা তাঁহার ঘর হইতে কহিলেন, “কী বাবা,
উঠিয়াছিস?”

 হরলাল প্রভাতে প্রথমে মাতার মঙ্গলমুখ দেখিবার জন্য ঘরে প্রবেশ করিল। মা
তাহার প্রণাম লইয়া মনে-মনে তাহাকে আশীর্বাদ করিয়া কহিলেন, “বাবা, আমি এইমাত্র স্বপ্ন দেখিতেছিলাম, তুই যেন বউ আনিতে চলিয়াছিস। ভােরের স্বপন কি মিথ্যা
হইবে!”

 হরলাল হাসিয়া ঘরে প্রবেশ করিল। টাকা ও নােটের থলেগুলা লােহার সিন্দুক
হইতে বাহির করিয়া প্যাকবাক্সয় বন্ধ করিবার জন্য উদ্যোগ করিতে লাগিল। হঠাৎ
তাহার বুকের ভিতর ধড়াস করিয়া উঠিল—দুই-তিনটা নােটের থলি শূন্য! মনে
হইল স্বপন দেখিতেছে। থলেগুলা লইয়া সিন্দুকের গায়ে জোরে আছাড় দিল—
তাহাতে শূন্য থলের শূন্যতা অপ্রমাণ হইল না। তবু বৃথা আশায় থলের বন্ধনগুলা
খুলিয়া খুব করিয়া ঝাড়া দিল, একটি থলের ভিতর হইতে দুইখানি চিঠি বাহির
হইয়া পড়িল। বেণুর হাতের লেখা—একটি চিঠি তাহার বাপের নামে, আর একটি
হরলালের।

 তাড়াতাড়ি খুলিয়া পড়িতে গেল। চোখে যেন দেখিতে পাইল না। মনে হইল,
যেন আলাে যথেষ্ট নাই। কেবলই বাতি উসকাইয়া দিতে লাগিল। যাহা পড়ে তাহা
ভালাে বােঝে না, বাংলা ভাষা যেন ভুলিয়া গেছে।

 কথাটা এই যে, বেণু তিন হাজার টাকার পরিমাণ দশটাকাওয়ালা নােট লইয়া
বিলাতে যাত্রা করিয়াছে, আজ ভােরেই জাহাজ ছাড়িবার কথা। হরলাল যে-সময় খাইতে
গিয়াছিল সেই সময় বেণু এই কাণ্ড করিয়াছে। লিখিয়াছে যে, “বাবাকে চিঠি দিলাম,
তিনি আমার এই ঋণ শােধ করিয়া দিবেন। তা ছাড়া ব্যাগ খুলিয়া দেখিবেন তাহার
মধ্যে মায়ের যে গহনা আছে তাহার দাম কত ঠিক জানি না, বােধ হয় তিন হাজার
টাকার বেশি হইবে। মা যদি বাঁচিয়া থাকিতেন তবে বাবা আমাকে বিলাতে যাইবার
টাকা না দিলেও এই গহনা দিয়াই নিশ্চয় মা আমাকে খরচ জোগাড় করিয়া দিতেন।
আমার মায়ের গহনা বাবা যে আর-কাহাকেও দিবেন তাহা আমি সহ্য করিতে পারি না। সেইজন্য যেমন করিয়া পারি আমিই তাহা লইয়াছি। বাবা যদি টাকা দিতে
দেরি করেন তবে আপনি অনায়াসে এই গহনা বেচিয়া বা বন্ধক দিয়া টাকা লইতে
পারিবেন। এ আমার মাযের জিনিস—এ আমারই জিনিস।” এ ছাড়া আরাে অনেক
কথা—সে কোনাে কাজের কথা নহে।

 হরলাল ঘরে তালা দিয়া তাড়াতাড়ি একখানা গাড়ি লইয়া গঙ্গার ঘাটে ছুটিল।
কোন্ জাহাজে বেণু যাত্রা করিয়াছে তাহার নামও সে জানে না। মেটিয়াবুরুজ পর্যন্ত
ছুটিয়া হরলাল খবর পাইল দুইখানা জাহাজ ভােরে রওনা হইয়া গেছে। দুখানাই
ইংলণ্ডে যাইবে। কোন্ জাহাজে বেণু আছে তাহাও তাহার অনুমানের অতীত এবং
সে জাহাজ ধরিবার যে কী উপায় তাহাও সে ভাবিয়া পাইল না।

 মেটিয়াবুরুজ হইতে তাহার বাসার দিকে যখন গাড়ি ফিরিল তখন সকালের
রৌদ্রে কলিকাতা শহর জাগিয়া উঠিয়াছে। হরলালের চোখে কিছুই পড়িল না।
তাহার সমস্ত হতবুদ্ধি অন্তঃকরণ একটা কলেবরহীন নিদারুণ প্রতিকূলতাকে যেন
কেবলই প্রাণপণে ঠেলা মারিতেছিল—কিন্তু কোথাও এক তিলও তাহাকে টলাইতে
পারিতেছিল না। যে বাসায় তাহার মা থাকেন, এতদিন যে বাসায় পা দিবামাত্র
কর্মক্ষেত্রের সমস্ত ক্লান্তি ও সংঘাতের বেদনা মুহূর্তের মধ্যেই তাহার দূর হইয়া
গিয়াছে, সেই বাসার সম্মুখে গাড়ি আসিয়া দাঁড়াইল— গাড়ােয়ানের ভাড়া চুকাইয়া
দিয়া সেই বাসার মধ্যে সে অপরিমেয় নৈরাশ্য ও ভয় লইয়া প্রবেশ করিল।  মা উদ্বিগ্ন হইয়া বারান্দায় দাঁড়াইয়া ছিলেন। জিজ্ঞাসা করিলেন, “বাবা, কোথায়
গিয়াছিলে।”

 হরলাল বলিয়া উঠিল “মা, তােমার জন্য বউ আনিতে গিয়াছিলাম।” বলিয়া
শুষ্ককণ্ঠে হাসিতে হাসিতে সেইখানেই মূর্ছিত হইয়া পড়িয়া গেল।

 “ও মা, কী হইল গো" বলিয়া মা তাড়াতাড়ি জল আনিয়া তাহার মুখে জলের
ঝাপটা দিতে লাগিলেন।

 কিছুক্ষণ পরে হরলাল চোখ খুলিয়া, শূন্যদৃৃষ্টিতে চারি দিকে চাহিয়া, উঠিয়া
বসিল। হরলাল কহিল, "মা, তােমরা ব্যস্ত হইয়াে না। আমাকে একটু একলা থাকিতে
দাও।" বলিয়া সে তাড়াতাড়ি ঘরের মধ্যে প্রবেশ করিয়াই ভিতর হইতে দরজা বন্ধ
করিয়া দিল। মা দরজার বাহিরে মাটির উপর বসিয়া পড়িলেন—ফাগুনের রৌদ্র
তাঁহার সর্বাঙ্গে আসিয়া পড়িল। তিনি রুদ্ধ দরজার উপর মাথা রাখিয়া, থাকিয়া
থাকিয়া কেবল ডাকিতে লাগিলেন, “হরলাল, বাবা হরলাল।”

 হরলাল কহিল, “মা, একটু পরেই আমি বাহির হইব, এখন তুমি যাও।”

 মা রৌদ্রে সেইখানেই বসিয়া জপ করিতে লাগিলেন।

 আপিসের দরােয়ান আসিয়া দরজায় ঘা দিয়া কহিল, “বাবু, এখনই না বাহির
হইলে আর গাড়ি পাওয়া যাইবে না।”

 হরলাল ভিতর হইতে কহিল, “আজ সাতটার গাড়িতে যাওয়া হইবে না।”

 দরােয়ান কহিল, “তবে কখন যাইবেন।”

 হরলাল কহিল, “সে আমি তােমাকে পরে বলিব।" 

 দরােয়ান মাথা নাড়িয়া হাত উল্টাইয়া নীচে চলিয়া গেল।

 হরলাল ভাবিতে লাগিল, ‘এ কথা বলি কাহাকে। এ যে চুরি! বেণুকে কি জেলে
দিব।'

 হঠাৎ সেই গহনার কথা মনে পড়িল। সে কথাটা একেবারেই ভুলিয়া গিয়াছিল।
মনে হইল, যেন কিনারা পাওয়া গেল। ব্যাগ খুলিয়া দেখে তাহার মধ্যে শুধু আংটি,
ঘড়ি, বােতাম, হার নহে—ব্রেসলেট, চিক, সিঁথি, মুক্তার মালা প্রভৃতি আরও অনেক
দামি গহনা আছে। তাহার দাম তিন হাজার টাকার অনেক বেশি। কিন্তু এও তাে
চুরি। এও তাে বেণুর নয়। এ ব্যাগ যতক্ষণ তাহার ঘরে থাকে ততক্ষণ তাহার বিপদ।

 তখন আর দেরি না করিয়া অধরলালের সেই চিঠি ও ব্যাগ লইয়া হরলাল ঘর
হইতে বাহির হইল।

 মা জিজ্ঞাসা করিলেন, “কোথায় যাও, বাবা।"

 হরলাল কহিল, “অধরবাবুর বাড়িতে।”

 মার বুক হইতে হঠাৎ অনির্দিষ্ট ভয়ের একটা মস্ত বােঝা নামিয়া গেল। তিনি
স্থির করিলেন, ঐ-যে হরলাল কাল শুনিয়াছে বেণুর বাপের বিয়ে, তাই শুনিয়া
অবধি বাছার মনে শান্তি নাই। আহা, বেণুকে কত ভালােই বাসে!

 মা জিজ্ঞাসা করিলেন, “আজ তবে তােমার আর মফস্বলে যাওয়া হইবে না?”

 হরলাল কহিল, “না।” বলিয়াই তাড়াতাড়ি বাহির হইয়া পড়িল।

 অধরবাবুর বাড়ি পৌঁছিবার পূর্বেই দূর হইতে শােনা গেল রসনচৌকি আলেয়া
রাগিণীতে করুণস্বরে আলাপ জুড়িয়া দিয়াছে, কিন্তু হরলাল দরজায় ঢুকিয়াই দেখিল, বিবাহবাড়ির উৎসবের সঙ্গে একটা যেন অশান্তির লক্ষণ মিশিয়াছে।
দরোয়ানের পাহারা কড়াক্কড়, বাড়ি হইতে চাকরবাকর কেহ বাহির হইতে পারিতেছে না—সকলেরই মুখে ভয় ও চিন্তার ভাব। হরলাল খবর পাইল, কাল রাত্রে বাড়িতে
অনেক টাকার গহনা চুরি হইয়া গেছে। দুই-তিনজন চাকরকে বিশেষভাবে সন্দেহ
করিয়া পুলিসের হাতে সমর্পণ করিবার উদ্যােগ হইতেছে।

 হরলাল দোতালায় বারান্দায় গিয়া দেখিল, অধরবাবু আগুন হইয়া বসিয়া আছেন
ও রতিকান্ত তামাক খাইতেছে। হরলাল কহিল, “আপনার সঙ্গে গােপনে আমার
একটু কথা আছে।”

 অধরবাবু চটিয়া উঠিয়া কহিলেন, “তােমার সঙ্গে গােপনে আলাপ করিবার এখন
আমার সময় নয়—যাহা কথা থাকে এইখানেই বলিয়া ফেল।”

 তিনি ভাবিলেন, হরলাল বুঝি এই সময়ে তাঁহার কাছে সাহায্য বা ধার চাহিতে
আসিয়াছে। রতিকান্ত কহিল, “আমার সামনে বাবুকে কিছু জানাইতে যদি লজ্জা
করেন, আমি নাহয় উঠি।”

 অধর বিরক্ত হইয়া কহিলেন, “আঃ, বােসাে-না।”

 হরলাল কহিল, “কাল রাত্রে বেণুুু আমার বাড়িতে এই ব্যাগ রাখিয়া গেছে।”

 অধর। ব্যাগে কী আছে।

 হরলাল ব্যাগ খুলিয়া অধরবাবুর হাতে দিল।

 অধর। মাস্টারে ছাত্রে মিলিয়া বেশ কারবার খুলিয়াছ তাে! জানিতে, এ চোরাই
মাল বিক্রি করিলে ধরা পড়িবে, তাই আনিয়া দিয়াছ—মনে করিতেছ, সাধুতার জন্য
বকশিশ পাইবে?

  তখন হরলাল অধরের পত্ৰখানা তাঁহার হাতে দিল। পড়িয়া তিনি আগুন হইয়া
উঠিলেন। বলিলেন, “আমি পুলিসে খবর দিব। আমার ছেলে এখনাে সাবালক হয়
নাই—তুমি তাহাকে চুরি করিয়া বিলাতে পাঠাইয়াছ। হয়তাে পাঁচশাে টাকা ধার দিয়া
তিন হাজার টাকা লিখাইয়া লইয়াছ। এ ধার আমি শুধিব না।”

 হরলাল কহিল, “আমি ধার দিই নাই।"

 অধর কহিলেন, “তবে সে টাকা পাইল কোথা হইতে। তােমার বাক্স ভাঙিয়া চুরি
করিয়াছে ?”

 হরলাল সে প্রশ্নের কোনাে উত্তর দিল না। রতিকান্ত টিপিয়া টিপিয়া কহিল,
“ওঁকে জিজ্ঞাসা করুন-না, তিন হাজার টাকা কেন, পাঁচশাে টাকাও উনি কি কখনাে
চক্ষে দেখিয়াছেন।”

 যাহা হউক, গহনা চুরির মীমাংসা হওয়ার পরেই বেণুর বিলাত-পালানাে লইয়া
বাড়িতে একটা হুলস্থূল পড়িয়া গেল। হরলাল সমস্ত অপরাধের ভার মাথায় করিয়া
লইয়া বাড়ি হইতে বাহির হইয়া আসিল।

  রাস্তায় যখন বাহির হইল তখন তাহার মন যেন অসাড় হইয়া গেছে। ভয় করিবার
এবং ভাবনা করিবারও শক্তি তখন ছিল না। এই ব্যাপারের পরিণাম যে কী হইতে
পারে মন তাহা চিন্তা করিতেও চাহিল না।

 গলিতে প্রবেশ করিয়া দেখিল তাহার বাড়ির সম্মুখে একটা গাড়ি দাঁড়াইয়া
আছে। চমকিয়া উঠিল। হঠাৎ আশা হইল, বেণু ফিরিয়া আসিয়াছে। নিশ্চয়ই বেণু! তাহার বিপদ যে সম্পূর্ণ নিরুপায়রূপে চূড়ান্ত হইয়া উঠিবে, এ কথা সে কোনাে-মতেই বিশ্বাস করিতে পারিল না।

 তাড়াতাড়ি গাড়ির কাছে আসিয়া দেখিল, গাড়ির ভিতরে তাহাদের আপিসের
একজন সাহেব বসিয়া আছে। সাহেব হরলালকে দেখিয়াই গাড়ি হইতে নামিয়া তাহার
হাত ধরিয়া বাড়িতে প্রবেশ করিল। জিজ্ঞাসা করিল, “আজ মফস্বলে গেলে না
কেন।”

 আপিসের দরােয়ান সন্দেহ করিয়া বড়ােসাহেবকে গিয়া জানাইয়াছে—তিনি
ইহাকে পাঠাইয়াছেন।

 হরলাল বলিল, “তিন হাজার টাকার নোট পাওয়া যাইতেছে না।”

 সাহেব জিজ্ঞাসা করিল, “কোথায় গেল?”

 হরলাল ‘জানি না’ এমন উত্তরও দিতে পারিল না, চুপ করিয়া রহিল।

 সাহেব কহিল, “টাকা কোথায় আছে দেখিব চলো।”

 হরলাল তাহাকে উপরের ঘরে লইয়া গেল। সাহেব সমস্ত গনিয়া চারি দিক
খুঁজিয়া-পাতিয়া দেখিল। বাড়ির সমস্ত ঘর তন্ন-তন্ন করিয়া অনুসন্ধান করিতে
লাগিল। এই-সমস্ত ব্যাপার দেখিয়া মা আর থাকিতে পারিলেন না— তিনি
সাহেবের সামনেই বাহির হইয়া ব্যাকুল হইয়া জিজ্ঞাসা করিলেন, “ওরে হরলাল, কী
হইল রে।”

 হরলাল কহিল, “মা, টাকা চুরি গেছে।”

 মা কহিলেন, “চুরি কেমন করিয়া যাইবে। হরলাল, এমন সর্বনাশ কে করিল!”

 হরলাল কহিল, “মা, চুপ করাে।”

 সন্ধান শেষ করিয়া সাহেব জিজ্ঞাসা করিল, “এ ঘরে রাত্রে কে ছিল।”

 হরলাল কহিল, “দ্বার বন্ধ করিয়া আমি একলা শুইয়াছিলাম—আর-কেহ ছিল না।”

 সাহেব টাকাগুলা গাড়িতে তুলিয়া হরলালকে কহিল, “আচ্ছা, বড়ােসাহেবের কাছে
চলো।”

 হরলালকে সাহেবের সঙ্গে চলিয়া যাইতে দেখিয়া মা তাহাদের পথ রােধ করিয়া
কহিল, “সাহেব, আমার ছেলেকে কোথায় লইয়া যাইবে। আমি না খাইয়া এ ছেলে
মানুষ করিয়াছি—আমার ছেলে কখনােই পরের টাকায় হাত দিবে না।”

 সাহেব বাংলা কথা কিছু না বুঝিয়া কহিল, “আচ্ছা, আচ্ছা।”

 হরলাল কহিল, “মা, তুমি কেন ব্যস্ত হইতেছ। বড়ােসাহেবের সঙ্গে দেখা করিয়া
আমি এখনই আসিতেছি।”

 মা উদ্বিগ্ন হইয়া কহিলেন, “তুই যে সকাল থেকে কিছুই খাস নাই।”

 সে কথার কোনাে উত্তর না দিয়া হরলাল গাড়িতে উঠিয়া চলিয়া গেল। মা মেজের
উপরে লুটাইয়া পড়িয়া রহিলেন।

 বড়ােসাহেব হরলালকে কহিলেন, “সত্য করিয়া বলাে ব্যাপারখানা কী।”

 হরলাল কহিল, “আমি টাকা লই নাই।”

 বড়ােসাহেব। সে কথা আমি সম্পূর্ণ বিশ্বাস করি। কিন্তু তুমি নিশ্চয় জান কে
লইয়াছে।  হরলাল কোনাে উত্তর না দিয়া মুখ নিচু করিয়া বসিয়া রহিল।

 সাহেব। তােমার জ্ঞাতসারে এ টাকা কেহ লইয়াছে?

 হরলাল কহিল, “আমার প্রাণ থাকিতে আমার জ্ঞাতসারে এ টাকা কেহ লইতে
পারিত না।”

 বড়ােসাহেব কহিলেন, “দেখাে হরলাল, আমি তােমাকে বিশ্বাস করিয়া কোনো
জামিন না লইয়া এই দায়িত্বের কাজ দিয়াছিলাম। আপিসের সকলেই বিরােধী ছিল।
তিন হাজার টাকা কিছুই বেশি নয়। কিন্তু তুমি আমাকে বড়াে লজ্জাতেই ফেলিবে।
আজ সমস্ত দিন তােমাকে সময় দিলাম—যেমন করিয়া পার টাকা সংগ্রহ করিয়া
আনাে—তাহা হইলে এ লইয়া কোনাে কথা তুলিব না, তুমি যেমন কাজ করিতেছ
তেমনি করিবে।”

 এই বলিয়া সাহেব উঠিয়া গেলেন। তখন বেলা এগারােটা হইয়া গেছে। হরলাল
যখন মাথা নিচু করিয়া বাহির হইয়া গেল তখন আপিসের বাবুরা অত্যন্ত খুশি হইয়া
হরলালের পতন লইয়া আলােচনা করিতে লাগিল।

 হরলাল এক দিন সময় পাইল। আরও একটা দীর্ঘ দিন নৈরাশ্যের শেষতলের
পঙ্ক আলােড়ন করিয়া তুলিবার মেয়াদ বাড়িল।

 উপায় কী, উপায় কী, উপায় কী—এই ভাবিতে ভাবিতে সেই রৌদ্রে হরলাল
রাস্তায় বেড়াইতে লাগিল। শেষে উপায় আছে কি না সে ভাবনা বন্ধ হইয়া গেল,
কিন্তু বিনা কারণে পথে ঘুরিয়া বেড়ানাে থামিল না। যে কলিকাতা হাজার হাজার
লােকের আশ্রয়স্থান তাহাই এক মুহূর্তে হরলালের পক্ষে একটা প্রকাণ্ড ফাঁসকলের
মতাে হইয়া উঠিল। ইহার কোনাে দিকে বাহির হইবার কোনাে পথ নাই। সমস্ত
জনসমাজ এই অতিক্ষুদ্র হরলালকে চারি দিকে আটক করিয়া দাঁড়াইয়াছে। কেহ
তাহাকে জানেও না, এবং তাহার প্রতি কাহারও মনে কোনাে বিদ্বেষও নাই, কিন্তু
প্রত্যেক লােকেই তাহার শত্রু। অথচ, রাস্তার লােক তাহার গা ঘেঁষিয়া তাহার পাশ
দিয়া চলিয়াছে; আপিসের বাবুরা বাহিরে আসিয়া ঠোঙায় করিয়া জল খাইতেছেন,
তাহার দিকে কেহ তাকাইতেছেন না; ময়দানের ধারে অলস পথিক মাথার নীচে হাত
রাখিয়া একটা পায়ের উপর আর-একটা পা তুলিয়া গাছের তলায় পড়িয়া আছে;
স্যাকরাগাড়ি ভরতি করিয়া হিন্দুস্থানী মেয়েরা কালীঘাটে চলিয়াছে; একজন চাপরাসি
একখানা চিঠি লইয়া হরলালের সম্মুখে ধরিয়া কহিল, “বাবু, ঠিকানা পড়িয়া দাও”—
যেন তাহার সঙ্গে অন্য পথিকের কোনাে প্রভেদ নাই; সেও ঠিকানা পড়িয়া তাহাকে
বুঝাইয়া দিল। ক্রমে আপিস বন্ধ হইবার সময় আসিল। বাড়িমুখাে গাড়িগুলাে
আপিস-মহলের নানা রাস্তা দিয়া ছুটিয়া বাহির হইতে লাগিল। আপিসের বাবুরা
ট্রাম ভরতি করিয়া থিয়েটারের বিজ্ঞাপন পড়িতে পড়িতে বাসায় ফিরিয়া চলিল। আজ
হইতে হরলালের আপিস নাই, আপিসের ছুটি নাই, বাসায় ফিরিয়া যাইবার জন্য
ট্রাম ধরিবার কোনাে তাড়া নাই। শহরের সমস্ত কাজকর্ম, বাড়িঘর, গাড়িজুড়ি, আনা-গােনা হরলালের কাছে কখনাে-বা অত্যন্ত উৎকট সত্যের মতাে দাঁত মেলিয়া উঠিতেছে,
কখনাে-বা একেবারে বস্তুহীন স্বপ্নের মতাে ছায়া হইয়া আসিতেছে। আহার নাই,
বিশ্রাম নাই, আশ্রয় নাই, কেমন করিয়া যে হরলালের দিন কাটিয়া গেল তাহা সে
জানিতেও পারিল না। রাস্তায় রাস্তায় গ্যাসের আলাে জ্বলিল—যেন একটা সতর্ক 

 ৩৮ অন্ধকার দিকে দিকে তাহার সহস্র ক্রূর চক্ষু মেলিয়া শিকারলুব্ধ দানবের মতাে চুপ
করিয়া রহিল। রাত্রি কত হইল সে কথা হরলাল চিন্তাও করিল না। তাহার কপালের
শিরা দব্ দব্ করিতেছে; মাথা যেন ফাটিয়া যাইতেছে; সমস্ত শরীরে আগুন
জ্বলিতেছে; পা আর চলে না। সমস্ত দিন পর্যায়ক্রমে বেদনার উত্তেজনা ও অবসাদের
অসাড়তার মধ্যে মার কথা কেবল মনের মধ্যে যাতায়াত করিয়াছে— কলিকাতার অসংখ্য
জনশ্রেণীর মধ্যে কেবল ঐ একটিমাত্র নামই শুষ্ককণ্ঠ ভেদ করিয়া মুখে উঠিয়াছ—
মা, মা, মা। আর-কাহাকেও ডাকিবার নাই। মনে করিল, রাত্রি যখন নিবিড় হইয়া
আসিবে, কোনাে লােকই যখন এই অতিসামান্য হরলালকে বিনা অপরাধে অপমান
করিবার জন্য জাগিয়া থাকিবে না, তখন সে চুপ করিয়া তাহার মায়ের কোলের কাছে
গিয়া শুইয়া পড়িবে— তাহার পরে ঘুম যেন আর না ভাঙে! পাছে তার মার সম্মুখে
পুলিসের লােক বা আর-কেহ তাহাকে অপমান করিতে আসে এই ভয়ে সে বাসায়
যাইতে পারিতেছিল না। শরীরের ভার যখন আর বহিতে পারে না এমন সময় হরলাল
একটা ভাড়াটে গাড়ি দেখিয়া তাহাকে ডাকিল। গাড়ােয়ান জিজ্ঞাসা করিল, “কোথায়
যাইবে।”

 হরলাল কহিল, “কোথাও না। এই ময়দানের রাস্তায় খানিকক্ষণ হাওয়া খাইয়া
বেড়াইব।”

 গাড়ােয়ান সন্দেহ করিয়া চলিয়া যাইবার উপক্ৰম করিতেই হরলাল তাহার হাতে
আগাম ভাড়া একটা টাকা দিল। সে গাড়ি তখন হরলালকে লইয়া ময়দানের রাস্তায়
ঘুরিয়া ঘুরিয়া বেড়াইতে লাগিল।

 তখন শ্রান্ত হরলাল তাহার তপ্ত মাথা খােলা জানালার উপর রাখিয়া চোখ
বুজিল। একটু একটু করিয়া তাহার সমস্ত বেদনা যেন দূর হইয়া আসিল। শরীর
শীতল হইল। মনের মধ্যে একটি সুুগভীর সুনিবিড় আনন্দপূর্ণ শান্তি ঘনাইয়া
আসিতে লাগিল। একটা যেন পরম পরিত্রাণ তাহাকে চারি দিক হইতে আলিঙ্গন
করিয়া ধরিল। সে যে সমস্ত দিন মনে করিয়াছিল, কোথাও তাহার কোনাে পথ নাই,
সহায় নাই, নিস্কৃতি নাই, তাহার অপমানের শেষ নাই, দুঃখের অবধি নাই, সে কথাটা
যেন এক মুহূর্তেই মিথ্যা হইয়া গেল। এখন মনে হইল, সে তাে একটা ভয় মাত্র, সে
তাে সত্য নয়। যাহা তাহার জীবনকে লােহার মুঠিতে আঁটিয়া পিষিয়া ধরিয়াছিল,
হরলাল তাহাকে আর কিছুমাত্র স্বীকার করিল না— মুক্তি অনন্ত আকাশ পূর্ণ করিয়া
আছে, শান্তির কোথাও সীমা নাই। এই অতিসামান্য হরলালকে বেদনার মধ্যে,
অপমানের মধ্যে, অন্যায়ের মধ্যে, বন্দী করিয়া রাখিতে পারে এমন শক্তি বিশ্বব্রহ্মাণ্ডের
কোনাে রাজা-মহারাজারও নাই। যে আতঙ্কে সে আপনাকে আপনি বাঁধিয়াছিল তাহা
সমস্তই খুলিয়া গেল। তখন হরলাল আপনার বন্ধনমুক্ত হৃদয়ের চারি দিকে অনন্ত
আকাশের মধ্যে অনুভব করিতে লাগিল, যেন তাহার সেই দরিদ্র মা দেখিতে দেখিতে
বাড়িতে বাড়িতে বিরাটরূপে সমস্ত অন্ধকার জুড়িয়া বসিতেছেন। তাঁহাকে কোথাও
ধরিতেছে না। কলিকাতার রাস্তাঘাট বাড়িঘর দোকানবাজার একটু একটু করিয়া
তাঁহার মধ্যে আচ্ছন্ন হইয়া লুপ্ত হইয়া যাইতেছে— বাতাস ভরিয়া গেল, আকাশ ভরিয়া
উঠিল, একটি একটি করিয়া নক্ষত্র তাঁহার মধ্যে মিলাইয়া গেল— হরলালের শরীর-মনের সমস্ত বেদনা, সমস্ত ভাবনা, সমস্ত চেতনা, তাঁহার মধ্যে অল্প অল্প করিয়া নিঃশেষ হইয়া গেল—ঐ গেল, তপ্ত বাষ্পের বুদবুদ একেবারে ফাটিয়া গেল—এখন
আর অন্ধকারও নাই, আলােকও নাই, রহিল কেবল একটি প্রগাঢ় পরিপূর্ণতা।

গির্জার ঘড়িতে একটা বাজিল। গাড়োয়ান অন্ধকার ময়দানের মধ্যে গাড়ি লইয়া ঘুরিতে
ঘুরিতে অবশেষে বিরক্ত হইয়া কহিল, “বাবু, ঘােড়া তাে আর চলিতে পারে না—
কোথায় যাইতে হইবে বলাে।”

 কোনাে উত্তর পাইল না। কোচবাক্স হইতে নামিয়া হরলালকে নাড়া দিয়া আবার
জিজ্ঞাসা করিল। উত্তর নাই। তখন ভয় পাইয়া গাড়ােয়ান পরীক্ষা করিয়া দেখিল,
হরলালের শরীর আড়ষ্ট, তাহার নিশ্বাস বহিতেছে না।

 ‘কোথায় যাইতে হইবে’ হরলালের কাছ হইতে এই প্রশ্নের আর উত্তর পাওয়া
গেল না।

 আষাঢ়-শ্রাবণ ১৩১৪ 
