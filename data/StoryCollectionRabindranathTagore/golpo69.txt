  রাসমণির ছেলে
  
কালীপদর মা ছিলেন রাসমণি—কিন্তু তাঁহাকে দায়ে পড়িয়া বাপের পদ গ্রহণ করিতে
হইয়াছিল। কারণ, বাপ মা উভয়েই মা হইয়া উঠিলে ছেলের পক্ষে সুবিধা হয় না।
তাঁহার স্বামী ভবানীচরণ ছেলেকে একেবারেই শাসন করিতে পারেন না।

 তিনি কেন এত বেশি আদর দেন তাহা জিজ্ঞাসা করিলে তিনি যে উত্তর দিয়া
থাকেন তাহা বুঝিতে হইলে পূর্ব-ইতিহাস জানা চাই।

 ব্যাপারখানা এই—শানিয়াড়ির বিখ্যাত বনিয়াদী ধনীর বংশে ভবানীচরণের জন্ম।
ভবানীচরণের পিতা অভয়াচরণের প্রথম পক্ষের পুত্র শ্যামাচরণ। অধিক বয়সে স্ত্রী-
বিয়ােগের পর দ্বিতীয়বার যখন অভয়াচরণ বিবাহ করেন তখন তাঁহার শ্বশুর আলন্দি
তালুকটি বিশেষ করিয়া তাঁহার কন্যার নামে লিখাইয়া লইয়াছিলেন। জামাতার বয়স
হিসাব করিয়া তিনি মনে মনে ভাবিয়াছিলেন যে, কন্যার বৈধব্য যদি ঘটে তবে খাওয়া-
পরার জন্য যেন সপত্নীপুত্রের অধীন তাঁহাকে না হইতে হয়।

 তিনি যাহা কল্পনা করিয়াছিলেন তাহার প্রথম অংশ ফলিতে বিলম্ব হইল না।
তাঁহার দৌহিত্র ভবানীচরণের জন্মের অনতিকাল পরেই তাঁহার জামাতার মৃত্যু হইল।
তাঁহার কন্যা নিজের বিশেষ সম্পত্তিটির অধিকার লাভ করিলেন ইহা স্বচক্ষে দেখিয়া
তিনিও পরলােকযাত্রার সময় কন্যার ইহলােক সম্বন্ধে অনেকটা নিশ্চিন্ত হইয়া গেলেন।

 শ্যামাচরণ তখন বয়ঃপ্রাপ্ত। এমন-কি, তাঁহার বড়াে ছেলেটি তখনই ভবানীর চেয়ে
এক বছরের বড়াে। শ্যামাচরণ নিজের ছেলেদের সঙ্গে একত্রেই ভবানীকে মানুষ করিতে
লাগিলেন। ভবানীচরণের মাতার সম্পত্তি হইতে কখনাে তিনি নিজে এক পয়সা লন
নাই এবং বৎসরে বৎসরে তাহার পরিষ্কার হিসাবটি তিনি বিমাতার নিকট দাখিল
করিয়া তাহার রসিদ লইয়াছেন, ইহা দেখিয়া সকলেই তাঁহার সাধুতায় মুগ্ধ হইয়াছে।

 বস্তুত প্রায় সকলেই মনে করিয়াছিল, এতটা সাধুতা অনাবশ্যক, এমন-কি ইহা
নির্বুদ্ধিতারই নামান্তর। অখণ্ড পৈতৃক সম্পত্তির একটা অংশ দ্বিতীয় পক্ষের স্ত্রীর
হাতে পড়ে, ইহা গ্রামের লােকের কাহারও ভালাে লাগে নাই। যদি শ্যামাচরণ ছল
করিয়া এই দলিলটি কোনাে কৌশলে বাতিল করিয়া দিতেন তবে প্রতিবেশীরা তাঁহার
পৌরুষের প্রশংসাই করিত, এবং যে উপায়ে তাহা সুচারুরূপে সাধিত হইতে পারে
তাহার পরামর্শদাতা প্রবীণ ব্যক্তিরও অভাব ছিল না। কিন্তু, শ্যামাচরণ তাঁহাদের
চিরকালীন পারিবারিক স্বত্বকে অঙ্গহীন করিয়াও তাঁহার বিমাতার সম্পত্তিটিকে
সম্পূর্ণ স্বতন্ত্র করিয়া রাখিলেন।

 এই কারণে এবং স্বভাবসিদ্ধ স্নেহশীলতাবশত বিমাতা ব্রজসুন্দরী শ্যামাচরণকে
আপনার পুত্রের মতােই স্নেহ এবং বিশ্বাস করিতেন। এবং তাঁঁহার সম্পত্তিটিকে শ্যামা-চরণ অত্যন্ত পৃথক করিয়া দেখিতেন বলিয়া তিনি অনেকবার তাঁহাকে ভৎর্সনা
করিয়াছেন; বলিয়াছেন, “বাবা, এ তাে সমস্তই তােমাদের, এ সম্পত্তি সঙ্গে লইয়া
আমি তাে স্বর্গে যাইব না, এ তােমাদেরই থাকিবে; আমার এত হিসাবপত্র দেখিবার
দরকার কী।”

 শ্যামাচরণ সে কথায় কর্ণপাত করিতেন না। শ্যামাচরণ নিজের ছেলেদের কঠোর শাসনে রাখিতেন। কিন্তু ভবানীচরণের 'পরে
তাঁহার কোনাে শাসনই ছিল না। ইহা দেখিয়া সকলেই একবাক্যে বলিত, নিজের
ছেলেদের চেয়ে ভবানীর প্রতিই তাঁহার বেশি স্নেহ। এমনি করিয়া ভবানীর পড়াশুনা
কিছুই হইল না। এবং বিষয়বুদ্ধি সম্বন্ধে চিরদিন শিশুর মতাে থাকিয়া দাদার উপর
সম্পূর্ণ নির্ভর করিয়া তিনি বয়স কাটাইতে লাগিলেন। বিষয়কর্মে তাঁহাকে কোনাে-দিন চিন্তা করিতে হইত না—কেবল মাঝে মাঝে এক-একদিন সই করিতে হইত। কেন
সই করিতেছেন তাহা বুঝিবার চেষ্টা করিতেন না; কারণ, চেষ্টা করিলে কৃতকার্য
হইতে পারিতেন না।

 এ দিকে শ্যামাচরণের বড়ো ছেলে তারাপদ সকল কাজে পিতার সহকারীরূপে
থাকিয়া কাজে কর্মে পাকা হইয়া উঠিল। শ্যামাচরণের মৃত্যু হইলে পর তারাপদ
ভবানীচরণকে কহিল, “খুড়ামহাশয়, আমাদের আর একত্র থাকা চলিবে না। কী জানি
কোনদিন সামান্য কারণে মনান্তর ঘটিতে পারে, তখন সংসার ছারখার হইয়া যাইবে।”

 পৃথক হইয়া কোনােদিন নিজের বিষয় নিজেকে দেখিতে হইবে, এ কথা ভবানী
স্বপ্নেও কল্পনা করেন নাই। যে সংসারে শিশুকাল হইতে তিনি মানুষ হইয়াছেন
সেটাকে তিনি সম্পূর্ণ অখণ্ড বলিয়াই জানিতেন—তাহার যে কোনাে-একটা জায়গায়
জোড় আছে এবং সেই জোড়ের মুখে তাহাকে দুইখানা করা যায়, সহসা সে সংবাদ
পাইয়া তিনি ব্যাকুল হইয়া পড়িলেন।

 বংশের সম্মানহানি এবং আত্মীয়দের মনােবেদনায় তারাপদকে যখন কিছুমাত্র
বিচলিত করিতে পারিল না, তখন কেমন করিয়া বিষয় বিভাগ হইতে পারে সেই
অসাধ্য চিন্তায় ভবানীকে প্রবৃত্ত হইতে হইল। তারাপদ তাঁহার চিন্তা দেখিয়া অত্যন্ত
বিস্মিত হইয়া কহিলেন, “খুড়ামহাশয়, কাণ্ড কী। আপনি এত ভাবিতেছেন কেন।
বিষয় ভাগ তাে হইয়াই আছে। ঠাকুরদাদা বাঁচিয়া থাকিতেই তাে ভাগ করিয়া দিয়া
গেছেন।”

 ভবানী হতবুদ্ধি হইয়া কহিলেন, “সত্য নাকি! আমি তাে তাহার কিছুই জানি
না।”

 তারাপদ কহিলেন, “বিলক্ষণ! জানেন না তাে কী! দেশসুদ্ধ লােক জানে, পাছে
আপনাদের সঙ্গে আমাদের কোনাে বিবাদ ঘটে এইজন্য আলন্দি তালুক আপনাদের
অংশে লিখিয়া দিয়া ঠাকুরদাদা প্রথম হইতে আপনাদিগকে পৃথক করিয়া দিয়াছেন—
সেই ভাবেই তে এ-পর্যন্ত চলিয়া আসিতেছে।”

 ভবানীচরণ ভাবিলেন, সকলই সম্ভব। জিজ্ঞাসা করিলেন, “এই বাড়ি?”

 তারাপদ কহিলেন, “ইচ্ছা করেন তাে বাড়ি আপনারাই রাখিতে পারেন। সদর
মহকুমায় যে কুঠি আছে সেইটে পাইলেই আমাদের কোনােরকম করিয়া চলিয়া যাইবে।”

 তারাপদ এত অনায়াসে পৈতৃক বাড়ি ছাড়িতে প্রস্তুত হইলেন দেখিয়া, তাঁহার
ঔদার্যে তিনি বিস্মিত হইয়া গেলেন। তাঁহাদের সদর মহকুমার বাড়ি তিনি কোনােদিন
দেখেন নাই এবং তাহার প্রতি তাঁহার কিছুমাত্র মমতা ছিল না।

 ভবানী যখন তাঁহার মাতা ব্রজসুন্দরীকে সকল বৃৃত্তান্ত জানাইলেন তিনি কপালে
করাঘাত করিয়া বলিলেন, “ওমা, সে কী কথা! আলন্দি তালুক তাে আমার খোর-
পােষের জন্য আমি স্ত্ররীধনস্বরূপে পাইয়াছিলাম—তাহার আয়ও তাে তেমন বেশি নয়। পৈতৃক সম্পত্তিতে তােমার যে অংশ সে তুমি পাইবে না কেন।”

 ভবানী কহিলেন, “তারাপদ বলে, পিতা আমাদিগকে ঐ তালুক ছাড়া আর-কিছু
দেন নাই।”

 ব্রজসুন্দরী কহিলেন, “সে কথা বলিলে আমি শুনিব কেন। কর্তা নিজের হাতে
তাঁহার উইল দুই প্রস্থ লিখিয়াছিলেন—তাহার এক প্রস্থ আমার কাছে রাখিয়াছেন;
সে আমার সিন্দুকেই আছে।”

 সিন্দুক খােলা হইল। সেখানে আলন্দি তালুকের দানপত্র আছে, কিন্তু উইল
নাই। উইল চুরি গিয়াছে।

 পরামর্শদাতাকে ডাকা হইল। লােকটি তাঁহাদের গুরুঠাকুরের ছেলে, নাম
বগলাচরণ। সকলেই বলে, তাহার ভারি পাকা বুদ্ধি। তাহার বাপ গ্রামের মন্ত্রদাতা,
আর ছেলেটি মন্ত্রণাদাতা। পিতাপুত্রে গ্রামের পরকাল ইহকাল ভাগাভাগি করিয়া
লইয়াছে। অন্যের পক্ষে তাহার ফলাফল যেমনই হউক, তাহাদের নিজেদের পক্ষে কোনাে
অসুবিধা ঘটে নাই।

 বগলাচরণ কহিল, “উইল না’ই পাওয়া গেল। পিতার সম্পত্তিতে দুই ভায়ের তাে
সমান অংশ থাকিবেই।”

 এমন সময় অপর পক্ষ হইতে একটা উইল বাহির হইল। তাহাতে ভবানীচরণের
অংশে কিছুই লেখে না। সমস্ত সম্পত্তি পৌত্রদিগকে দেওয়া হইয়াছে। তখন অভয়া-চরণের পুত্র জন্মে নাই।

 বগলাকে কাণ্ডারী করিয়া ভবানী মকদ্দমার মহাসমুদ্রে পাড়ি দিলেন। বন্দরে
আসিয়া লােহার সিন্দুকটি যখন পরীক্ষা করিয়া দেখিলেন তখন দেখিতে পাইলেন,
লক্ষ্মীপেঁচার বাসাটি একেবারে শূন্য—সামান্য দুটো-একটা সােনার পালক খসিয়া
পড়িয়া আছে। পৈতৃক সম্পত্তি অপর পক্ষের হাতে গেল। আর, আলন্দি তালুকের যে
ডগাটুকু মকদ্দমা-খরচার বিনাশতল হইতে জাগিয়া রহিল কোনমতে তাহাকে আশ্রয়
করিয়া থাকা চলে মাত্র, কিন্তু বংশমর্যাদা রক্ষা করা চলে না। পুরাতন বাড়িটা
ভবানীচরণ পাইয়া মনে করিলেন, ভারি জিতিয়াছি। তারাপদর দল সদরে চলিয়া গেল।
উভয় পক্ষের মধ্যে আর দেখাসাক্ষাৎ রহিল না।

  ২
  শ্যামাচরণের বিশ্বাসঘাতকতা ব্রজসুন্দরীকে শেলের মতাে বাজিল। শ্যামাচরণ অন্যায়
করিয়া কর্তার উইল চুরি করিয়া ভাইকে বঞ্চিত করিল এবং পিতার বিশ্বাসভঙ্গ করিল,
ইহা তিনি কোনােমতেই ভুলিতে পারিলেন না। তিনি যতদিন বাঁচিয়া ছিলেন প্রতি-দিনই দীর্ঘনিশ্বাস ফেলিয়া বারবার করিয়া বলিতেন, “ধর্মে ইহা কখনােই সহিবে না।”
ভবানীচরণকে প্রায়ই প্রতিদিন তিনি এই বলিয়া আশ্বাস দিয়াছেন যে, “আমি আইন-আদালত কিছুই বুঝি না; আমি তােমাকে বলিতেছি, কর্তার সে উইল কখনােই
চিরদিন চাপা থাকিবে না। সে তুমি নিশ্চয়ই ফিরিয়া পাইবে।”

 বরাবর মাতার কাছে এই কথা শুনিয়া ভবানীচরণ মনে অত্যন্ত একটা ভরসা
পাইলেন। তিনি নিজে অক্ষম বলিয়া এইরূপ আশ্বাসবাক্য তাঁহার পক্ষে অত্যন্ত সান্ত্বনার জিনিস। সতীসাধ্বীর বাক্য ফলিবেই, যাহা তাঁহারই তাহা আপনিই তাঁহার
কাছে ফিরিয়া আসিবে, এ কথা তিনি নিশ্চয় স্থির করিয়া বসিয়া রহিলেন। মাতার
মৃত্যুর পরে এ বিশ্বাস তাহার আরও দৃঢ় হইয়া উঠিল—কারণ মৃত্যুর বিচ্ছেদের মধ্য
দিয়া মাতার পূূণ্যতেজ তাঁহার কাছে আরও অনেক বড়াে করিয়া প্রতিভাত হইল।
দারিদ্র্যের সমস্ত অভাবপীড়ন যেন তাঁহার গায়েই বাজিত না। মনে হইত, এই-ষে
অন্নবস্ত্রের কষ্ট, এই-যে পূর্বেকার চালচলনের ব্যত্যয়, এ যেন দু দিনের একটা
অভিনয়মাত্র-এ কিছুই সত্য নহে। এইজন্য সাবেক ঢাকাই ধুতি ছিঁড়িয়া গেলে যখন
কম দামের মােটা ধুতি তাঁহাকে কিনিয়া পরিতে হইল তখন তাঁহার হাসি পাইল।
পূূজার সময় সাবেক কালের ধুমধাম চলিল না, নমােনম করিয়া কাজ সারিতে হইল;
অভ্যাগতজন এই দরিদ্র আয়ােজন দেখিয়া দীর্ঘনিশ্বাস ফেলিয়া সাবেক কালের কথা
পাড়িল। ভবানীচরণ মনে মনে হাসিলেন; তিনি ভাবিলেন, 'ইহারা জানে না, এ-সমস্তই
কেবল কিছুদিনের জন্য—তাহার পর এমন ধুম করিয়া একদিন পূজা হইবে যে,
ইহাদের চক্ষুস্থির হইয়া যাইবে।' সেই ভবিষ্যতের নিশ্চিত সমারােহ তিনি এমনি
প্রত্যক্ষের মতাে দেখিতে পাইতেন যে, বর্তমান দৈন্য তাঁহার চোখেই পড়িত না।

 এ সম্বন্ধে তাঁহার আলােচনা করিবার প্রধান মানুষটি ছিল নােটো চাকর। কতবার
পুজোৎসবের দারিদ্র্যের মাঝখানে বসিয়া প্রভু-ভৃত্যে ভাবী সুদিনে কিরূপ আয়ােজন
করিতে হইবে তাহারই বিস্তারিত আলােচনায় প্রবৃত্ত হইয়াছেন। এমন-কি কাহাকে
নিমন্ত্রণ করিতে হইবে না-হইবে এবং কলিকাতা হইতে যাত্রার দল আনিবার প্রয়ােজন
আছে কি না, তাহা লইয়া উভয় পক্ষে ঘােরতর মতান্তর ও তর্কবিতর্ক হইয়া গিয়াছে।
স্বভাবসিদ্ধ অনৌদাৰ্যবশত নটবিহারী সেই ভাবীকালের ফর্দ-রচনায় কৃপণতা প্রকাশ
করায় ভবানীচরণের নিকট হইতে তীব্র ভৎর্সনা লাভ করিয়াছে। এরূপ ঘটনা প্রায়ই
ঘটিত।

  মােটের উপর বিষয়সম্পত্তি সম্বন্ধে ভবানীচরণের মনে কোনােপ্রকার দুশ্চিন্তা
ছিল না। কেবল তাঁহার একটিমাত্র উদ্বেগের কারণ ছিল, কে তাঁহার বিষয় ভােগ
করিবে। আজ পর্যন্ত তাঁহার সন্তান হইল না। কন্যাদায়গ্রস্ত হিতৈষীরা যখন তাঁহাকে
আর-একটি বিবাহ করিতে অনুরােধ করিত তখন তাঁহার মন এক-একবার চঞ্চল হইত;
তাহার কারণ এ নয় যে, নববধূ সম্বন্ধে তাঁহার বিশেষ শখ ছিল–বরঞ্চ সেবক ও
অন্নের ন্যায় স্ত্রীকেও পুরাতনভাবেই তিনি প্রশস্ত বলিয়া গণ্য করিতেন-কিন্তু
যাহার ঐশ্বর্যসম্ভাবনা আছে তাহার সন্তানসম্ভাবনা না থাকা বিষম বিড়ম্বনা বলিয়াই
তিনি জানিতেন।

 এমন সময় যখন তাঁহার পুত্র জন্মিল তখন সকলেই বলিল, এইবার এই ঘরের
ভাগ্য ফিরিবে তাহার সূত্রপাত হইয়াছ—স্বয়ং বর্গীয় কর্তা অভয়াচরণ আবার এ
ঘরে জন্মিয়াছেন, ঠিক সেই রকমেরই টানা চোখ। ছেলের কোষ্ঠীতেও দেখা গেল,
গ্রহে নক্ষত্র এমনিভাবে যােগাযােগ ঘটিয়াছে যে, হৃতসম্পত্তি উদ্ধার না হইয়া যায় না।

 ছেলে হওয়ার পর হইতে ভবানীচরণের ব্যবহারে কিছু পরিবর্তন লক্ষ্য করা গেল।
এতদিন পর্যন্ত দারিদ্র্যকে তিনি নিতান্তই একটা খেলার মতাে সকৌতুকে অতি
অনায়াসেই বহন করিয়াছিলেন, কিন্তু ছেলের সম্বন্ধে সে ভাবটি তিনি রক্ষা করিতে
পারিলেন না। শানিয়াড়ির বিখ্যাত চৌধুরীদের ঘরে নির্বাণপ্রায় কুলপ্রদীপকে উজ্জ্বল করিবার জন্য সমস্ত গ্রহনক্ষত্রের আকাশব্যাপী আনুকূল্যের ফলে যে শিশু ধরাধামে
অবতীর্ণ হইয়াছে তাহার প্রতি তাে একটা কর্তব্য আছে। আজ পর্যন্ত ধারাবাহিক কাল
ধরিয়া এই পরিবারে পুত্রসন্তানমাত্রই আজন্মকাল যে সমাদর লাভ করিয়াছে ভবানী-চরণের জ্যেষ্ঠ পুত্রই প্রথম তাহা হইতে বঞ্চিত হইল, এ বেদনা তিনি ভুলিতে পারিলেন
না। ‘এ বংশের চিরপ্রাপ্য আমি যাহা পাইয়াছি আমার পুত্রকে তাহা দিতে পারিলাম।
না’ ইহা স্মরণ করিয়া তাঁহার মনে হইতে লাগিল, ‘আমিই ইহাকে ঠকাইলাম।’ তাই
কালীপদর জন্য অর্থব্যয় যাহা করিতে পারিলেন না, প্রচুর আদর দিয়া তাহা পূরণ
করিবার চেষ্টা করিলেন।

 ভবানীর স্ত্রী রাসমণি ছিলেন অন্য ধরনের মানুষ। তিনি শানিয়াড়ির চৌধুরীদের
বংশগৌরব সম্বন্ধে কোনােদিন উদ্বেগ অনুভব করেন নাই। ভবানী তাহা জানিতেন
এবং ইহা লইয়া মনে মনে তিনি হাসিতেন; ভাবিতেন, যেরূপ সামান্য দরিদ্র বৈষ্ণব-বংশে তাঁহার স্ত্রীর জন্ম তাহাতে তাঁহার এ ত্রুটি ক্ষমা করাই উচিত—চৌধুরীদের
মানমর্যাদা সম্বন্ধে ঠিকমতাে ধারণা করাই তাঁহার পক্ষে অসম্ভব।

 রাসমণি নিজেই তাহা স্বীকার করিতেন; বলিতেন, “আমি গরিবের মেয়ে, মান-সম্ভ্রমের ধার ধারি না; কালীপদ আমার বাঁচিয়া থাক্, সেই আমার সকলের চেয়ে
বড়াে ঐশ্বর্য।” উইল আবার পাওয়া যাইবে এবং কালীপদর কল্যাণে এ বংশে লুপ্ত
সম্পদের শূন্য নদীপথে আবার বান ডাকিবে, এ-সব কথায় তিনি একেবারে কানই
দিতেন না। এমন মানুষই ছিল না যাহার সঙ্গে তাঁহার স্বামী হারানাে উইল লইয়া
আলােচনা না করিতেন। কেবল, এই সকলের চেয়ে বড়াে মনের কথাটি তাঁহার স্ত্রীর
সঙ্গে হইত না। দুই-একবার তাঁহার সঙ্গে আলােচনার চেষ্টা করিয়াছিলেন, কিন্তু
কোনাে রস পাইলেন না। অতীত মহিমা এবং ভাবী মহিমা, এই দুইয়ের প্রতিই
তাহার স্ত্রী মনোেযােগমাত্র করিতেন না; উপস্থিত প্রয়ােজনই তাঁহার সমস্ত চিত্তকে
আকর্ষণ করিয়া রাখিয়াছিল।

 সে প্রয়ােজনও বড়াে অল্প ছিল না। অনেক চেষ্টায় সংসার চালাইতে হইত।
কেননা, লক্ষ্মী চলিয়া গেলেও তাঁহার বােঝা কিছু কিছু পশ্চাতে ফেলিয়া যান, তখন
উপায় থাকে না বটে কিন্তু অপায় থাকিয়া যায়। এ পরিবারে আশ্রয় প্রায় ভাঙিয়া
গিয়াছে কিন্তু আশ্রিত দল এখনও তাঁহাদিগকে ছুটি দিতে চায় না। ভবানীচরণও
তেমন লােক নহেন যে, অভাবের ভয়ে কাহাকেও বিদায় করিয়া দিবেন।

 এই ভারগ্রস্ত ভাঙা সংসারটিকে চালাইবার ভার রাসমণির উপরে। কাহারও কাছে
তিনি বিশেষ কিছু সাহায্যও পান না। কারণ, এ সংসারের সচ্ছল অবস্থার দিনে
আশ্রিতেরা সকলেই আরামে ও আলস্যেই দিন কাটাইয়াছে! চৌধুরীবংশের মহা-বৃক্ষের তলে ইহাদের সুখশয্যার উপরে ছায়া আপনিই আসিয়া বিস্তীর্ণ হইয়াছে
এবং ইহাদের মুখের কাছে পাকা ফল আপনিই আসিয়া পড়িয়াছে—সেজন্য ইহাদের
কাহাকেও কিছুমাত্র চেষ্টা করিতে হয় নাই। আজ ইহাদিগকে কোনােপ্রকার কাজ
করিতে বলিলে, ইহারা ভারি অপমান বােধ করে—এবং রান্নাঘরের ধোঁয়া লাগিলেই
ইহাদের মাথা ধরে; আর হাঁটাহাঁটি করিতে গেলেই কোথা হইতে এমন পােড়া বাতের
ব্যামো আসিয়া অভিভূত করিয়া তােলে যে, কবিরাজের বহুমূল্য তৈলেও রােগ উপশম
হইতে চায় না। তা ছাড়া, ভবানীচরণ বলিয়া থাকেন, আশ্রয়ের পরিবর্তে যদি আশ্রিতের কাছ হইতে কাজ আদায় করা হয় তবে সে তাে চাকরি করাইয়া লওয়া—তাহাতে আশ্রয়দানের মূল্যই চলিয়া যায়—চৌধুরীদের ঘরে এমন নিয়মই নহে।

 অতএব সমস্ত দায় রাসমণিরই উপর। দিনরাত্রি নানা কৌশলে ও পরিশ্রমে এই
পরিবারের সমস্ত অভাব তাঁহাকে গােপনে মিটাইয়া চলিতে হয়। এমন করিয়া দিনরাত্রি
দৈন্যের সঙ্গে সংগ্রাম করিয়া, টানাটানি করিয়া, দরদস্তুর করিয়া চলিতে থাকিলে
মানুষকে বড়াে কঠিন করিয়া তুলে—তাহার কমনীয়তা চলিয়া যায়। যাহাদের জন্য
সে পদে পদে খাটিয়া মরে তাহারাই তাহাকে সহ্য করিতে পারে না। রাসমণি যে
কেবল পাকশালায় অন্ন পাক করেন তাহা নহে, অন্নের সংস্থানভারও অনেকটা তাঁহার
উপর—অথচ সেই অন্ন সেবন করিয়া মধ্যাহ্নে যাঁহারা নিদ্রা দেন তাঁহারা প্রতিদিন
সেই অন্নেরও নিন্দা করেন, অন্নদাতারও সুখ্যাতি করেন না।

 কেবল ঘরের কাজ নহে, তালুক ব্রহ্মত্র অল্পস্বল্প যা-কিছু এখনও বাকি আছে
তাহার হিসাবপত্র দেখা, খাজনা-আদায়ের ব্যবস্থা করা, সমস্ত রাসমণিকে করিতে হয়।
তহশিল প্রভৃতি সম্বন্ধে পূর্বে এত কষাকষি কোনােদিন ছিল না—ভবানীচরণের
টাকা অভিমন্যুুর ঠিক উল্টা, সে বাহির হইতেই জানে, প্রবেশ করিবার বিদ্যা তাহার
জানা নাই। কোনােদিন টাকার জন্য কাহাকেও তাগিদ করিতে তিনি একেবারেই অক্ষম।
রাসমণি নিজের প্রাপ্য সম্বন্ধে কাহাকেও সিকি পয়সা রেয়াত করেন না। ইহাতে
প্রজারা তাঁহাকে নিন্দা করে, গােমস্তাগুলাে পর্যন্ত তাঁহার সতর্কতার জ্বালায় অস্থির
হইয়া তাঁহার বংশােচিত ক্ষুদ্রাশয়তার উল্লেখ করিয়া তাঁহাকে গালি দিতে ছাড়ে না।
এমন-কি, তাঁহার স্বামীও তাঁহার কৃপণতা ও তাঁহার কর্কশতাকে তাঁহাদের বিশ্ব-বিখ্যাত পরিবারের পক্ষে মানহানিজনক বলিয়া কখনাে কখনাে মৃদুস্বরে আপত্তি
করিয়া থাকেন। এ-সমস্ত নিন্দা ও ভৎর্সনা তিনি সম্পূর্ণ উপেক্ষা করিয়া নিজের
নিয়মে কাজ করিয়া চলেন, দোষ সমস্তই নিজের ঘাড়ে লন; তিনি গরিবের ঘরের
মেয়ে, তিনি বড়ােমানুষিয়ানার কিছুই বােঝেন না, এই কথা বারবার স্বীকার করিয়া,
ঘরে বাহিরে সকল লােকের কাছে অপ্রিয় হইয়া, আঁচলের প্রান্তটা কষিয়া কোমরে
জড়াইয়া, ঝড়ের বেগে কাজ করিতে থাকেন; কেহ তাঁহাকে বাধা দিতে সাহস করে না।

 স্বামীকে কোনােদিন তিনি কোনাে কাজে ডাকা দূরে থাক্, তাঁহার মনে মনে
এই ভয় সর্বদা ছিল পাছে ভবানীচরণ সহসা কর্তৃত্ব করিয়া কোনাে কাজে হস্তক্ষেপ
করিয়া বসেন। ‘তােমাকে কিছুই ভাবিতে হইবে না, এ-সব কিছুতে তােমার থাকার
প্রয়ােজন নাই’ এই বলিয়া সকল বিষয়েই স্বামীকে নিরুদ্যম করিয়া রাখাই তাঁহার
একটা প্রধান চেষ্টা ছিল। স্বামীরও আজন্মকাল সেটা সুন্দররূপে অভ্যস্ত থাকাতে, সে
বিষয়ে স্ত্রীকে অধিক দুঃখ পাইতে হয় নাই। রাসমণির অনেক বয়স পর্যন্ত সন্তান
হয় নাই—এই তাঁহার অকর্মণ্য সরলপ্রকৃতি পরমুখাপেক্ষী স্বামীটিকে লইয়া তাঁহার
পত্নীপ্রেম ও মাতৃস্নেহ দু’ই মিটিয়াছিল। ভবানীকে তিনি বয়ঃপ্রাপ্ত বালক বলিয়াই
দেখিতেন। কাজেই শাশুড়ির মৃত্যুর পর হইতে বাড়ির কর্তা এবং গৃহিণী উভয়েরই
কাজ তাঁহাকে একলাই সম্পন্ন করিতে হইত। গুরুঠাকুরের ছেলে এবং অন্যান্য বিপদ
হইতে স্বামীকে রক্ষা করিবার জন্য তিনি এমনি কঠোরভাবে চলিতেন যে, তাঁহার
স্বামীর সঙ্গীরা তাঁহাকে ভারি ভয় করিত। প্রখরতা গােপন করিয়া রাখিবেন, স্পষ্ট
কথাগুলার ধারটুকু একটু নরম করিয়া দিবেন, এবং পুরুষমণ্ডলীর সঙ্গে যথােচিত সংকোচ রক্ষা করিয়া চলিবেন, সেই নারীজনোচিত সুযােগ তাঁহার ঘটিল না।

 এ-পর্যন্ত ভবানীচরণ তাঁহার বাধ্যভাবেই চলিতেছিলেন। কিন্তু, কালীপদর
সম্বন্ধে রাসমণিকে মানিয়া চলা তাঁহার পক্ষে কঠিন হইয়া উঠিল।

 তাহার কারণ এই, রাসমণি ভবানীর পুত্রটিকে ভবানীচরণের নজরে দেখিতেন না।
তাঁহার স্বামীর সম্বন্ধে তিনি ভাবিতেন, ‘বেচারা করিবে কী, উহার দোষ কী, ও
বড়োমানুষের ঘরে জন্মিয়াছে—ওর তাে উপায় নাই।’ এইজন্য, তাঁহার স্বামী যে
কোনােরূপ কষ্ট স্বীকার করিবেন, ইহা তিনি আশাই করিতে পারিতেন না। তাই
সহস্র অভাবসত্ত্বেও প্রাণপণ শক্তিতে তিনি স্বামীর সমস্ত অভ্যস্ত প্রয়ােজন যথাসম্ভব
জোগাইয়া দিতেন। তাঁহার ঘরে বাহিরের লােকের সম্বন্ধে হিসাব খুবই কষা ছিল,
কিন্তু ভবানীচরণের আহারে ব্যবহারে পারতপক্ষে সাবেক নিয়মের কিছুমাত্র ব্যত্যয়
হইতে পারিত না। নিতান্ত টানাটানির দিনে যদি কোনাে বিষয়ে কিছু ত্রুটি ঘটিত
তবে সেটা যে অভাববশত ঘটিয়াছে সে কথা তিনি কোনােমতেই স্বামীকে জানিতে
দিতেন না—হয়তাে বলিতেন, “ঐ রে, হতভাগা কুকুর খাবারে মুখ দিয়া সমস্ত
নষ্ট করিয়া দিয়াছে!” বলিয়া নিজের কল্পিত অসতর্কতাকে ধিক্কার দিতেন।
নয়তাে লক্ষ্মীছাড়া নােটোর দোষেই নূূতন-কেনা কাপড়টা খােওয়া গিয়াছে বলিয়া
তাহার বুদ্ধির প্রতি প্রচুর অশ্রদ্ধা প্রকাশ করিতেন—ভবানীচরণ তখন তাঁহার প্রিয়
ভৃত্যটির পক্ষাবলম্বন করিয়া গৃহিণীর ক্রোধ হইতে তাহাকে বাঁচাইবার জন্য ব্যস্ত
হইয়া উঠিতেন। এমন-কি, কখনাে এমনও ঘটিয়াছে, যে কাপড় গৃহিণী কেনেন
নাই, এবং ভবানীচরণ চক্ষেও দেখেন নাই এবং যে কাল্পনিক কাপড়খানা হারাইয়া
ফেলিয়াছে বলিয়া নটবিহারী অভিযুক্ত—ভবানীচরণ অম্লানমুখে স্বীকার করিয়াছেন
যে, সেই কাপড় নােটো তাঁহাকে কোঁচাইয়া দিয়াছে, তিনি তাহা পরিয়াছেন এবং
তাহার পর—তাহার পর কী হইল সেটা হঠাৎ তাঁহার কল্পনাশক্তিতে জোগাইয়া উঠে
নাই—রাসমণি নিজেই সেটুকু পূরণ করিয়া বলিয়াছেন—“নিশ্চয়ই তুমি তােমার
বাহিরের বৈঠকখানার ঘরে ছাড়িয়া রাখিয়াছিলে, সেখানে যে খুশি আসে যায়, কে
চুরি করিয়া লইয়াছে।”

 ভবানীচরণের সম্বন্ধে এইরূপ ব্যবস্থা। কিন্তু, নিজের ছেলেকে তিনি কোনাে
অংশেই স্বামীর সমকক্ষ বলিয়া গণ্য করিতেন না। সে তাে তাঁহারই গর্ভের সন্তান—তাহার আবার কিসের বাবুুয়ানা! সে হইবে শক্তসমর্থ কাজের লোক—অনায়াসে দুঃখ
সহিবে ও খাটিয়া খাইবে। তাহার এটা নহিলে চলে না, ওটা নহিলে অপমান বােধ
হয়, এমন কথা কোনােমতেই শােভা পাইবে না। কালীপদ সম্বন্ধে রাসমণি খাওয়া-পরায় খুব মােটারকমই বরাদ্দ করিয়া দিলেন। মুড়িগুড় দিয়াই তাহার জলখাবার
সারিলেন এবং মাথা-কান ঢাকিয়া দোলাই পরাইয়া তাহার শীতনিবারণের ব্যবস্থা
করিলেন। গুরুমশায়কে স্বয়ং ডাকিয়া বলিয়া দিলেন, ছেলে যেন পড়াশুনায় কিছুমাত্র
শৈথিল্য করিতে না পারে, তাহাকে যেন বিশেষরূপে শাসনে সংযত রাখিয়া শিক্ষা
দেওয়া হয়।

 এইখানে বড়ো মুশকিল বাধিল। নিরীহস্বভাব ভবানীচরণ মাঝে মাঝে বিদ্রোহের
লক্ষণ প্রকাশ করিতে লাগিলেন, কিন্তু রাসমণি যেন তাহা দেখিয়াও দেখিতে পাইলেন
না। ভবানী প্রবল পক্ষের কাছে চিরদিনই হার মানিয়াছেন, এবারেও তাঁহাকে অগত্যা হার মানিতে হইল, কিন্তু মন হইতে তাঁহার বিরুদ্ধতা ঘুচিল না। এ ঘরের ছেলে
দোলাই মুড়ি দিয়া গুড়মুড়ি খায়, এমন বিসদৃশ দৃশ্য দিনের পর দিন কি দেখা যায়।

 পূজোর সময় তাঁহার মনে পড়ে, কর্তাদের আমলে নূতন সাজসজ্জা পরিয়া তাঁহারা
কিরূপ উৎসাহ বােধ করিয়াছেন। পূজার দিনে রাসমণি কালীপদর জন্য যে সস্তা
কাপড়-জামার ব্যবস্থা করিয়াছেন সাবেক কালে তাঁহাদের বাড়ির ভৃত্যেরাও তাহাতে
আপত্তি করিত। রাসমণি স্বামীকে অনেক করিয়া বুঝাইবার চেষ্টা করিয়াছেন যে,
“কালীপদকে যাহা দেওয়া যায় তাহাতেই সে খুশি হয়, সে তাে সাবেক দস্তুরের
কথা কিছু জানে না—তুমি কেন মিছামিছি মন ভার করিয়া থাক।” কিন্তু, ভবানী-চরণ কিছুতেই ভুলিতে পারেন না যে, বেচারা কালীপদ আপন বংশের গৌরব জানে
না বলিয়া তাঁহাকে ঠকানাে হইতেছে। বস্তুত সামান্য উপহার পাইয়া সে যখন গর্বে
ও আনন্দে নৃত্য করিতে করিতে তাঁহাকে ছুটিয়া দেখাইতে আসে তখন তাহাতেই
ভবানীচরণকে যেন আরও আঘাত করিতে থাকে। তিনি সে কিছুতেই দেখিতে পারেন
না। তাঁহাকে মুখ ফিরাইয়া চলিয়া যাইতে হয়।

 ভবানীচরণের মকদ্দমা চালাইবার পর হইতে তাঁহাদের গুরুঠাকুরের ঘরে বেশ
কিঞ্চিৎ অর্থসমাগম হইয়াছে। তাহাতেই সন্তুষ্ট না থাকিয়া গুরুপুত্রটি প্রতি বৎসর
পূজার কিছু পূর্বে কলিকাতা হইতে নানাপ্রকার চোখ-ভােলানাে সস্তা শৌখিন
জিনিস আনাইয়া কয়েক মাসের জন্য ব্যাবসা চালাইয়া থাকেন। অদৃশ্য কালি, ছিপ
ছড়ি ছাতার একত্র সমবায়, ছবি-আঁকা চিঠির কাগজ, নিলামে-কেনা নানা রঙের পচা
রেশম ও সাটিনের থান, কবিতা-লেখা-পাড়-ওয়ালা শাড়ি প্রভৃতি লইয়া তিনি গ্রামের
নরনারীর মন উতলা করিয়া দেন। কলিকাতার বাবুমহলে আজকাল এই-সমস্ত
উপকরণ না হইলে ভদ্রতা রক্ষা হয় না শুনিয়া গ্রামের উচ্চাভিলাষী ব্যক্তিমাত্রই
আপনার গ্রাম্যতা ঘুচাইবার জন্য সাধ্যাতিরিক্ত ব্যয় করিতে ছাড়েন না।

 একবার বগলাচরণ একটা অত্যাশ্চর্য মেমের মূর্তি আনিয়াছিলেন। তার কোন্-এক জায়গায় দম দিলে মেম চৌকি ছাড়িয়া উঠিয়া দাঁড়াইয়া প্রবল বেগে নিজেকে
পাখা করিতে থাকে।

 এই বীজনপরায়ণ গ্রীষ্মকাতর মেমমূর্তিটির প্রতি কালীপদর অত্যন্ত লােভ
জন্মিল। কালীপদ তাহার মাকে বেশ চেনে, এইজন্য মার কাছে কিছু না বলিয়া
ভবানীচরণের কাছে করূণকণ্ঠে আবেদন উপস্থিত করিল। ভবানীচরণ তখনই
উদারভাবে তাহাকে আশ্বস্ত করিলেন, কিন্তু তাহার দাম শুনিয়া তাঁহার মুখে
শুকাইয়া গেল।

 টাকাকড়ি আদায়ও করেন রাসমণি, তহবিলও তাহার কাছে, খরচও তাঁহার হাত
দিয়াই হয়। ভবানীচরণ ভিখারির মতাে তাঁহার অন্নপূর্ণার ধারে গিয়া উপস্থিত
হইলেন। প্রথমে বিস্তর অপ্রাসঙ্গিক কথা আলােচনা করিয়া অবশেষে এক সময়ে ধাঁ
করিয়া আপনার মনের ইচ্ছাটা বলিয়া ফেলিলেন।

 রাসমণি অত্যন্ত সংক্ষেপে বলিলেন, “পাগল হইয়াছ!”

 ভবানীচরণ চুপ করিয়া খানিকক্ষণ ভাবিতে লাগিলেন। তাহার পরে হঠাৎ বলিয়া
উঠিলেন, “আচ্ছা দেখাে, ভাতের সঙ্গে তুমি যে রােজ আমাকে ঘি আর পায়স দাও,
সেটার তাে প্রয়ােজন নাই!”  রাসমণি বলিলেন, “প্রয়োজন নাই তাে কী।”

 ভবানীচরণ কহিলেন, “কবিরাজ বলে, উহাতে পিত্তবৃদ্ধি হয়।”

 রাসমণি তীক্ষ্মভাবে মাথা নাড়িয়া কহিলেন, “তােমার কবিরাজ তাে সব জানে!”

 ভবানীচরণ কহিলেন, “আমি তাে বলি, রাত্রে আমার লুচি বন্ধ করিয়া ভাতের
ব্যবস্থা করিয়া দিলে ভালাে হয়। উহাতে পেট ভার করে।”

 রাসমণি কহিলেন, “পেট ভার করিয়া আজ পর্যন্ত তােমার তাে কোনাে অনিষ্ট
হইতে দেখিলাম না। জন্মকাল হইতে লুচি খাইয়াই তাে তুমি মানুষ।”

 ভবানীচরণ সর্বপ্রকার ত্যাগস্বীকার করিতেই প্রস্তুত— কিন্তু, সে দিকে ভারি
কড়াক্কড়। ঘিয়ের দর বাড়িতেছে তবু লুচির সংখ্যা ঠিক সমানই আছে। মধ্যাহ্ন-ভােজনে পায়সটা যখন আছেই তখন দইটা না দিলে কোনাে ক্ষতিই হয় না— কিন্তু,
বাহুল্য হইলেও এ বাড়িতে বাবুরা বরাবর দই পায়স খাইয়া আসিয়াছেন। কোনােদিন ভবানীচরণের ভােগে সেই চিরন্তন দধির অনটন দেখিলে রাসমণি কিছুতেই তাহা
সহ্য করিতে পারেন না। অতএব গায়ে-হাওয়া-লাগানাে সেই মেমমূর্তিটি ভবানীচরণের
দই পায়স ঘি লুচির কোনাে ছিদ্রপথ দিয়া যে প্রবেশ করিবে এমন উপায় দেখা গেল না।

 ভবানীচরণ তাঁহার গুরুপুত্রের বাসায় একদিন যেন নিতান্ত অকারণেই গেলেন
এবং বিস্তর অপ্রাসঙ্গিক কথার পর সেই মেমের খবরটা জিজ্ঞাসা করিলেন। তাঁহার
বর্তমান আর্থিক দুর্গতির কথা বগলাচরণের কাছে গােপন থাকিবার কোনাে কারণ
নাই তাহা তিনি জানেন; তবু আজ তাঁহার টাকা নাই বলিয়া ঐ একটা সামান্য
খেলনা তিনি তাঁহার ছেলের জন্য কিনিতে পারিতেছেন না, এ কথার আভাস দিতেও
তাঁহার যেন মাথা ছি‘ড়িয়া পড়িতে লাগিল। তবু দুঃসহ সংকোচকেও অধঃকৃত
করিয়া তিনি তাঁহার চাদরের ভিতর হইতে কাপড়ে-মােড়া একটি দামি পুরাতন
জামিয়ার বাহির করিলেন। রুদ্ধপ্রায় কণ্ঠে কহিলেন, “সময়টা কিছু খারাপ পড়িয়াছে,
নগদ টাকা হাতে বেশি নাই— তাই মনে করিয়াছি, এই জামিয়ারটি তােমার কাছে
বন্ধক রাখিয়া সেই পুতুলটা কালীপদর জন্য লইয়া যাইব।”

 জামিয়ারের চেয়ে অল্প দামের কোনাে জিনিস যদি হইত তবে বগলাচরণের
বাধিত না— কিন্তু সে জানিত, এটা হজম করিয়া উঠিতে পারিবে না— গ্রামের লােকেরা
তাে নিন্দা করিবেই, তাহার উপরে রাসমণির রসনা হইতে যাহা বাহির হইবে তাহা
সরস হইবে না। জামিয়ারটাকে পুনরায় চাদরের মধ্যে গােপন করিয়া হতাশ হইয়া
ভবানীচরণকে ফিরিতে হইল।

 কালীপদ পিতাকে রােজ জিজ্ঞাসা করে, “বাবা, আমার সেই মেমের কী হইল।"

 ভবানীচরণ রােজই হাসিমুখে বলেন, “রােস্— এখনই কী। সপ্তমী পূজার দিন
আগে আসুক।”

 প্রতিদিনই মুখে হাসি টানিয়া আনা দুঃসাধ্যতর হইতে লাগিল।

 আজ চতুর্থী। ভবানীচরণ অসময়ে অন্তঃপুরে কী-একটা ছুতা করিয়া গেলেন।
যেন হঠাৎ কথাপ্রসঙ্গে রাসমণিকে বলিয়া উঠিলেন, “দেখাে, আমি কয়দিন হইতে
লক্ষ্য করিয়া দেখিয়াছি, কালীপদর শরীরটা যেন দিনে দিনে খারাপ হইয়া যাইতেছে।"

 রাসমণি কহিলেন, “বালাই! খারাপ হইতে যাইবে কেন। ওর তাে আমি কোনাে
অসুখ দেখি না।”  ভবানীচরণ কহিলেন, “দেখ নাই! ও চুপ করিয়া বসিয়া থাকে। কী যেন ভাবে।”

 রাসমণি কহিলেন, “ও একদণ্ড চুপ করিয়া বসিয়া থাকিলে আমি তাে বাঁচতাম।
ওর আবার ভাবনা! কোথায় কী দুষ্টামি করিতে হইবে, ও সেই কথাই ভাবে।”

 দুর্গপ্রাচীরের এ দিকটাতেও কোনাে দুর্বলতা দেখা গেল না— পাথরের উপরে
গােলার দাগও বসিল না। নিশ্বাস ফেলিয়া মাথায় হাত বুলাইতে বুলাইতে ভবানীচরণ
বাহিরে চলিয়া আসিলেন। একলা ঘরের দাওয়ায় বসিয়া খুব কষিয়া তামাক খাইতে
লাগিলেন।

 পঞ্চমীর দিনে তাঁহার পাতে দই পায়স অমনি পড়িয়া রহিল। সন্ধ্যাবেলায় শুধু
একটা সন্দেশ খাইয়াই জল খাইলেন, লুচি ছু‘ইতে পারিলেন না। বলিলেন, ক্ষুধা
একেবারেই নাই।

 এবার দুর্গপ্রাচীরে মস্ত একটা ছিদ্র দেখা দিল। যষ্ঠীর দিনে রাসমণি স্বয়ং
কালীপদকে নিভৃতে ডাকিয়া লইয়া তাহার আদরের ডাক-নাম ধরিয়া বলিলেন, “ভে‘টু,
তােমার এত বয়স হইয়াছে, তবু তোমার অন্যায় আবদার ঘুচিল না! ছি ছি!
যেটা পাইবার উপায় নাই সেটাকে লােভ করিলে অর্ধেক চুরি করা হয়, তা জান!”

 কালীপদ নাকী সুরে কহিল, “আমি কী জানি। বাবা যে বলিয়াছেন, ওটা
আমাকে দেবেন।”

 তখন বাবার বলার অর্থ কী রাসমণি তাহা কালীপদকে বুঝাইতে বসিলেন।
পিতার এই বলার মধ্যে যে কত স্নেহ, কত বেদনা, অথচ এই জিনিসটা দিতে হইলে
তাঁহাদের দরিদ্রঘরের কত ক্ষতি, কত দুঃখ, তাহা অনেক করিয়া বলিলেন। রাসমণি
এমন করিয়া কোনােদিন কালীপদকে কিছু বুঝান নাই— তিনি যাহা করিতেন, খুব
সংক্ষেপে এবং জোরের সঙ্গেই করিতেন— কোনাে আদেশকে নরম করিয়া তুলিবার
আবশ্যকই তাঁর ছিল না। সেইজন্য কালীপদকে তিনি যে আজ এমনি মিনতি করিয়া,
এত বিস্তারিত করিয়া কথা বলিতেছেন তাহাতে সে আশ্চর্য হইয়া গেল, এবং মাতার
মনের এক জায়গায় যে কতটা দরদ আছে বালক হইয়াও এক রকম করিয়া সে তাহা
বুঝিতে পারিল। কিন্তু, মেমের দিক হইতে মন এক মুহূর্তে ফিরাইয়া আনা কত
কঠিন, তাহা বয়স্ক পাঠকদের বুঝিতে কষ্ট হইবে না। তাই কালীপদ মুখ অত্যন্ত
গম্ভীর করিয়া একটা কাঠি লইয়া মাটিতে আঁচড় কাটিতে লাগিল।

 তখন রাসমণি আবার কঠিন হইয়া উঠিলেন; কঠোর স্বরে কহিলেন, “তুমি রাগই
কর আর কান্নাকাটিই কর, যাহা পাইবার নয় তাহা কোনােমতেই পাইবে না।”

 এই বলিয়া আর বৃথা সময় নষ্ট না করিয়া দ্রুতপদে গৃহকর্মে চলিয়া গেলেন।

 কালীপদ বাহিরে গেল। তখন ভবানীচরণ একলা বসিয়া তামাক খাইতেছিলেন।
দূর হইতে কালীপদকে দেখিয়াই তিনি তাড়াতাড়ি উঠিয়া যেন একটা বিশেষ কাজ
আছে এমনি ভাবে কোথায় চলিলেন। কালীপদ ছুটিয়া আসিয়া কহিল, “বাবা,
আমার সেই মেম—”

 আজ আর ভবানীচরণের মুখে হাসি বাহির হইল না; কালীপদর গলা জড়াইয়া
ধরিয়া কহিলেন, “রোস্ বাবা, আমার একটা কাজ আছে— সেরে আসি, তার পরে
সব কথা হবে।”— বলিয়া তিনি বাড়ির বাহির হইয়া পড়িলেন। কালীপদর মনে
হইল, তিনি যেন তাড়াতাড়ি চোখ হইতে জল মুছিয়া ফেলিলেন।  তখন পাড়ার এক বাড়িতে পরীক্ষা করিয়া উৎসবের বাঁশির বায়না করা হইতেছিল।
সেই রসনচৌকিতে সকালবেলাকার করুণ সুরে শরতের নবীন রৌদ্র যেন প্রচ্ছন্ন
অশ্রুভারে ব্যথিত হইয়া উঠিতেছিল। কালীপদ তাহাদের বাড়ির দরজার কাছে
দাঁড়াইয়া চুপ করিয়া পথের দিকে চাহিয়া রহিল। তাহার পিতা যে কোনাে কাজেই
কোথাও যাইতেছেন না, তাহা তাঁহার গতি দেখিয়াই বুঝা যায়— প্রতি পদক্ষেপেই
তিনি যে একটা নৈরাশ্যের বােঝা টানিয়া টানিয়া চলিয়াছেন এবং তাহা কোথাও
ফেলিবার স্থান নাই, তাহা তাঁহার পশ্চাৎ হইতেও স্পষ্ট দেখা যাইতেছিল।

 কালীপদ অন্তঃপুরে ফিরিয়া আসিয়া কহিল, “মা, আমার সেই পাখা-করা মেম
চাই না।”

 মা তখন জাঁতি লইয়া ক্ষিপ্রহস্তে সুপারি কাটিতেছিলেন। তাঁহার মুখ উজ্জ্বল
হইয়া উঠিল। ছেলেতে মায়েতে সেইখানে বসিয়া কী একটা পরামর্শ হইয়া গেল তাহা
কেহই জানিতে পারিল না। জাঁতি রাখিয়া ধামা-ভরা কাটা ও অকাটা সুপুরি ফেলিয়া
রাসমণি তখনই বগলাচরণের বাড়ি চলিয়া গেলেন।

 আজ ভবানীচরণের বাড়ি ফিরিতে অনেক বেলা হইল। স্নান সারিয়া যখন তিনি
খাইতে বসিলেন তখন তাঁহার মুখ দেখিয়া বােধ হইল, আজও দধিপায়সের সদ্গতি
হইবে না, এমনকি মাছের মুড়াটা আজ সম্পূর্ণই বিড়ালের ভােগে লাগিবে।

 তখন দড়ি দিয়া মােড়া কাগজের এক বাক্স লইয়া রাসমণি তাঁহার স্বামীর সম্মুখে
আনিয়া উপস্থিত করিলেন। আহারের পরে যখন ভবানীচরণ বিশ্রাম করিতে যাইবেন
তখনই এই রহস্যটা তিনি আবিষ্কার করিবেন, ইহাই রাসমণির ইচ্ছা ছিল, কিন্তু
দধি পায়স ও মাছের মুড়ার অনাদর দূর করিবার জন্য এখনই এটা বাহির করিতে
হইল। বাক্সের ভিতর হইতে সেই মেম-মূর্তি বাহির হইয়া বিনা বিলম্বে প্রবল
উৎসাহে আপন গ্রীষ্মতাপ-নিবারণে লাগিয়া গেল। বিড়ালকে আজ হতাশ হইয়া
ফিরিতে হইল। ভবানীচরণ গৃহিণীকে বলিলেন, “আজ রান্নাটা বড়ো উত্তম হইয়াছে।
অনেকদিন এমন মাছের ঝােল খাই নাই। আর, দইটা যে কী চমৎকার জমিয়াছে সে
আর কী বলিব।”

 সপ্তমীর দিন কালীপদ তাহার অনেক দিনের আকাঙ্ক্ষার ধন পাইল। সেদিন
সমস্ত দিন সে মেমের পাখা-খাওয়া দেখিল, তাহার সমবয়সী বন্ধুবান্ধবদি্গকে
দেখাইয়া তাহাদের ঈর্ষার উদ্রেক করিল। অন্য কোনাে অবস্থায় হইলে সমস্তক্ষণ এই
পুতুলের একঘেয়ে পাখা-নাড়ায় সে নিশ্চয়ই এক দিনেই বিরক্ত হইয়া যাইত— কিন্তু
অষ্টমীর দিনেই প্রতিমা বিসর্জন দিতে হইবে জানিয়া তাহার অনুরাগ অটল হইয়া
রহিল। রাসমণি তাঁহার গুরুপুত্রকে দুই টাকা নগদ দিয়া কেবল এক দিনের জন্য
এই পুতুলটি ভাড়া করিয়া আনিয়াছিলেন। অষ্টমীর দিনে কালীপদ দীর্ঘ নিশ্বাস
ফেলিয়া স্বহস্তে বাক্সসমেত পুতুলটি বগলাচরণের কাছে ফিরাইয়া দিয়া আসিল।
এই এক দিনের মিলনের সুখস্মৃতি অনেকদিন তাহার মনে জাগরুক হইয়া রহিল,
তাহার কল্পনালােকে পাখা চলার আর বিরাম রহিল না।

 এখন হইতে কালীপদ মাতার মন্ত্রণার সঙ্গী হইয়া উঠিল এবং এখন হইতে
ভবানীচরণ প্রতিবৎসরই এত সহজে এমন মূল্যবান পূজার উপহার কালীপদকে দিতে
পারিতেন যে, তিনি নিজেই আশ্চর্য হইয়া যাইতেন।  পৃথিবীতে মূল্য না দিয়া যে কিছুই পাওয়া যায় না এবং সে মূল্য যে দুঃখের
মূল্য, মাতার অন্তরঙ্গ হইয়া সে কথা কালীপদ প্রতিদিন যতই বুঝিতে পারিল
ততই দেখিতে দেখিতে সে যেন ভিতরের দিক হইতে বড়ো হইয়া উঠিতে লাগিল।
সকল কাজেই এখন সে তার মাতার দক্ষিণপার্শ্বে আসিয়া দাঁড়াইল। সংসারের ভার
বহিতে হইবে, সংসারের ভার বাড়াইতে হইবে না, এ কথা বিনা উপদেশবাক্যেই তাহার
রক্তের সঙ্গেই মিশিয়া গেল।

 জীবনের দায়িত্ব গ্রহণ করিবার জন্য তাহাকে প্রস্তুত হইতে হইবে, এই কথা
স্মরণ রাখিয়া কালীপদ প্রাণপণে পড়িতে লাগিল। ছাত্রবৃত্তি পরীক্ষায় উত্তীর্ণ হইয়া
যখন সে ছাত্রবৃত্তি পাইল তখন ভবানীচরণ মনে করিলেন, আর বেশি পড়াশুনার
দরকার নাই, এখন কালীপদ তাঁহাদের বিষয়কর্ম দেখায় প্রবৃত্ত হউক।

 কালীপদ মাকে আসিয়া কহিল, “কলিকাতায় গিয়া পড়াশুনা না করিতে পারিলে
আমি তাে মানুষ হইতে পারিব না।”

 মা বলিলেন, “সে তাে ঠিক কথা, বাবা। কলিকাতায় তাে যাইতেই হইবে।”

 কালীপদ কহিল, “আমার জন্য কোনাে খরচ করিতে হইবে না। এই বৃত্তি হইতেই
চালাইয়া দিব— এবং কিছু কাজকর্মেরও জোগাড় করিয়া লইব।”

 ভবানীচরণকে রাজি করাইতে অনেক কষ্ট পাইতে হইল। দেখিবার মতাে বিষয়-সম্পত্তি যে কিছুই নাই, সে কথা বলিলে ভবানীচরণ অত্যন্ত দুঃখবােধ করেন, তাই
রাসমণিকে সে যুক্তিটা চাপিয়া যাইতে হইল। তিনি বলিলেন, “কালীপদকে তাে
মানুষ হইতে হইবে।” কিন্তু, পুরুষানুক্রমে কোনােদিন শানিয়াড়ির বাহিরে না গিয়াই
তো চৌধুরীরা এতকাল মানুষ হইয়াছে। বিদেশকে তাঁহারা যমপুরীর মতাে ভয়
করেন। কালীপদর মতাে বালককে একলা কলিকাতায় পাঠাইবার প্রস্তাবমাত্র কী
করিয়া কাহারও মাথায় আসিতে পারে, তিনি ভাবিয়া পাইলেন না। অবশেষে গ্রামের
সর্বপ্রধান বুদ্ধিমান ব্যক্তি বগলাচরণ পর্যন্ত রাসমণির মতে মত দিল। সে বলিল,
“কালীপদ একদিন উকিল হইয়া সেই উইল-চুরি ফাঁকির শােধ দিবে, নিশ্চয়ই এ
তাহার ভাগ্যের লিখন— অতএব কলিকাতায় যাওয়া হইতে কেহই তাহাকে নিবারণ
করিতে পারিবে না।”

 এ কথা শুনিয়া ভবানীচরণ অনেকটা সান্ত্বনা পাইলেন। গামছায় বাঁধা পুরানো
সমস্ত নথি বাহির করিয়া উইল-চুরি লইয়া কালীপদর সঙ্গে বারবার আলােচনা
করিতে লাগিলেন। সম্প্রতি মাতার মন্ত্রীর কাজটা কালীপদ বেশ বিচক্ষণতার সঙ্গেই
চালাইতেছিল, কিন্তু পিতার মন্ত্রণাসভায় সে জোর পাইল না। কেননা, তাহাদের
পরিবারের এই প্রাচীন অন্যায়টা সম্বন্ধে তাহার মনে যথেষ্ট উত্তেজনা ছিল না। তবু
সে পিতার কথায় সাঁয় দিয়া গেল। সীতাকে উদ্ধার করিবার জন্য বীরশ্রেষ্ঠ রাম যেমন
লঙ্কায় যাত্রা করিয়াছিলেন, কালীপদর কলিকাতায় যাত্রাকেও ভবানীচরণ তেমনি
খুব বড়াে করিয়া দেখিলেন— সে কেবল সামান্য পাস করার ব্যাপার নয়— ঘরের
লক্ষ্মীকে ঘরে ফিরাইয়া আনিবার আয়ােজন।

 কলিকাতায় যাইবার আগের দিন রাসমণি কালীপদর গলায় একটি রক্ষাকবচ
ঝুলাইয়া দিলেন; এবং তাহার হাতে একটি পঞ্চাশ টাকার নোট দিয়া বলিয়া দিলেন,
“এই নোটটি রাখিয়াে, আপদে বিপদে প্রয়ােজনের সময় কাজে লাগিবে।” সংসার-খরচ হইতে অনেক কষ্টে জমানাে এই নােটটিকেই কালীপদ যথার্থ পবিত্র কবচের ন্যায়
জ্ঞান করিয়া গ্রহণ করিল— এই নােটটিকে মাতার আশীর্বাদের মতাে সে চিরদিন রক্ষ্য
করিবে, কোনােদিন খরচ করিবে না, এই সে মনে মনে সংকল্প করিল।
  ৩
  ভবানীচরণের মুখে উইল-চুরির কথাটা এখন আর তেমন শােনা যায় না। এখন তাঁহার
একমাত্র আলােচনার বিষয় কালীপদ। তাহারই কথা বলিবার জন্য তিনি এখন সমস্ত
পাড়া ঘুরিয়া বেড়ান। তাহার চিঠি পাইলে ঘরে ঘরে তাহা পড়িয়া শুনাইবার উপলক্ষে
নাক হইতে চশমা আর নামিতে চায় না। কোনােদিন এবং কোনাে পুরুষে কলিকাতায়
যান নাই বলিয়াই কলিকাতার গৌরববােধে তাঁহার কল্পনা অত্যন্ত উত্তেজিত হইয়া
উঠিল। আমাদের কালীপদ কলিকাতায় পড়ে এবং কলিকাতার কোনাে সংবাদই তাহার
অগােচর নাই— এমন-কি, হুগলির কাছে গঙ্গার উপর দ্বিতীয় আর-একটি পুল বাঁধা
হইতেছে, এ-সমস্ত বড়াে বড়াে খবর তাহার কাছে নিতান্ত ঘরের কথা মাত্র। “শুনেছ,
ভায়া? গঙ্গার উপর আর-একটা যে পুল বাঁধা হচ্ছে— আজই কালীপদর চিঠি
পেয়েছি, তাতে সমস্ত খবর লিখেছে।”—বলিয়া চশমা খুলিয়া তাহার কাঁচ ভালাে
করিয়া মুছিয়া চিঠিখানি অতি ধীরে ধীরে আদ্যোপান্ত প্রতিবেশীকে পড়িয়া
শুনাইলেন। “দেখছ ভায়া! কালে কালে কতই যে কী হবে তার ঠিকানা নেই।
শেষকালে ধুলােপায়ে গঙ্গার উপর দিয়ে কুকুর-শেয়ালগুলােও পার হয়ে যাবে, কলিতে
এও ঘটল হে!” গঙ্গার এইরূপ মাহাত্মখর্ব নিঃসন্দেহই শােচনীয় ব্যাপার, কিন্তু
কালীপদ যে কলিকালের এতবড়াে একটা জয়বার্তা তাঁহাকে লিপিবদ্ধ করিয়া
পাঠাইয়াছে এবং গ্রামের নিতান্ত অজ্ঞ লােকেরা এ খবর তাহারই কল্যাণে জানিতে
পারিয়াছে, সেই আনন্দে তিনি বর্তমান যুগে জীবের অসীম দুর্গতির দুশ্চিন্তাও
অনায়াসে ভুলিতে পারিলেন। যাহার দেখা পাইলেন তাহারই কাছে মাথা নাড়িয়া
কহিলেন, “আমি বলে দিচ্ছি, গঙ্গা আর বেশি দিন নাই।” মনে মনে এই আশা করিয়া
রহিলেন, গঙ্গা যখনই যাইবার উপক্ৰম করিবেন তখনই সে খবরটা সর্বপ্রথমে কালীপদর
চিঠি হইতেই পাওয়া যাইবে।

 এ দিকে কলিকাতায় কালীপদ বহু কষ্টে পরের বাসায় থাকিয়া ছেলে পড়াইয়া,
রাত্রে হিসাবের খাতা নকল করিয়া, পড়াশুনা চালাইতে লাগিল। কোনােমতে এনট্রেন্স
পরীক্ষা পার হইয়া পুনরায় সে বৃত্তি পাইল। এই আশ্চর্য ঘটনা-উপলক্ষে সমস্ত
গ্রামের লােককে প্রকাণ্ড একটা ভােজ দিবার জন্য ভবানীচরণ ব্যস্ত হইয়া পড়িলেন।
তিনি ভাবিলেন, তরী তাে প্রায় কূলে আসিয়া ভিড়িল— সেই সাহসে এখন হইতে
মন খুলিয়া খরচ করা যাইতে পারে। রাসমণির কাছে কোনাে উৎসাহ না পাওয়াতে
ভােজটা বন্ধ রহিল।

 কালীপদ এবার কলেজের কাছে একটি মেসে আশ্রয় পাইল। মেসের যিনি
অধিকারী তিনি তাহাকে নীচের তলার একটি অব্যবহার্য ঘরে থাকিতে অনুমতি
দিয়াছেন। কালীপদ বাড়িতে তাঁহার ছেলেকে পড়াইয়া দুইবেলা খাইতে পায় এবং
মেসের সেই স্যাঁৎসে‘তে অন্ধকার ঘরে তাহার বাসা। ঘরটার একটা মস্ত সুবিধা এই যে, সেখানে কালীপদর ভাগী কেহ ছিল না। সুতরাং, যদিচ সেখানে বাতাস চলিত
না তবু পড়াশুনা অবাধে চলিত। যেমনই হউক, সুবিধা-অসুবিধা বিচার করিবার
অবস্থা কালীপদর নহে।

 এ মেসে যাহারা ভাড়া দিয়া বাস করে, বিশেষত যাহারা দ্বিতীয় তলের
উচ্চলােকে থাকে, তাহাদের সঙ্গে কালীপদর কোনাে সম্পর্ক নাই। কিন্তু, সম্পর্ক না
থাকিলেও সংঘাত হইতে রক্ষা পাওয়া যায় না। উচ্চের বজ্রাঘাত নিম্নের পক্ষে
কতদূর প্রাণান্তিক, কালীপদর তাহা বুঝিতে বিলম্ব হইল না।

 এই মেসের উচ্চলােকে ইন্দ্রের সিংহাসন যাহার, তাহার পরিচয় আবশ্যক।
তাহার নাম শৈলেন্দ্র। সে বড়ােমানুষের ছেলে; কলেজে পড়িবার সময় মেসে থাকা
তাহার পক্ষে অনাবশ্যক—তবু সে মেসে থাকিতেই ভালােবাসিত।

 তাহাদের বৃৃহৎ পরিবার হইতে কয়েকজন স্ত্রী ও পুরুষ-জাতীয় আত্মীয়কে
আনাইয়া কলিকাতায় একটি বাসা ভাড়া করিয়া থাকিবার জন্য বাড়ি হইতে অনুরোধ
আসিয়াছিল—সে তাহাতে কোনােমতেই রাজি হয় নাই।

 সে কারণ দেখাইয়াছিল যে, বাড়ির লােকজনের সঙ্গে থাকিলে তাহার পড়াশুনা
কিছুই হইবে না। কিন্তু, আসল কারণটা তাহা নহে। শৈলেন্দ্র লােকজনের সঙ্গ
খুবই ভালােবাসে; কিন্তু আত্মীয়দের মুশকিল এই যে, কেবলমাত্র তাহাদের সঙ্গটি
লইয়া খালাস পাওয়া যায় না, তাহাদের নানা দায় স্বীকার করিতে হয়—কাহারও
সম্বন্ধে এটা করিতে নাই, কাহারও সম্বন্ধে ওটা না করিলে অত্যন্ত নিন্দার কথা।
এইজন্য শৈলেন্দ্রের পক্ষে সকলের চেয়ে সুবিধার জায়গা মেস। সেখানে লােক যথেষ্ট
আছে, অথচ তাহার উপর তাহাদের কোনাে ভার নাই। তাহারা আসে যায়, হাসে,
কথা কয়; তাহারা নদীর জলের মতাে, কেবলই বহিয়া চলিয়া যায় অথচ কোথাও
লেশমাত্র ছিদ্র রাখে না।

 শৈলেন্দ্রের ধারণা ছিল, সে লােক ভালাে, যাহাকে বলে সহৃদয়। সকলেই জানেন, এই ধারণাটির মস্ত সুবিধা এই যে, নিজের কাছে ইহাকে বজায় রাখিবার জন্য
ভালাে-লােক হইবার কোনাে দরকার করে না। অহংকার জিনিসটা হাতি-ঘােড়ার মতাে
নয়; তাহাকে নিতান্তই অল্প খরচে ও বিনা খােরাকে বেশ মােটা করিয়া রাখা যায়।

 কিন্তু, শৈলেন্দ্রের ব্যয় করিবার সামর্থ্য ও প্রবৃত্তি ছিল—এইজন্য আপনার
অহংকারটাকে সে সম্পূর্ণ বিনা খরচে চরিয়া খাইতে দিত না; দামি খােরাক দিয়া
তাহাকে সুন্দর সুসজ্জিত করিয়া রাখিয়াছিল।

  বস্তুত শৈলেন্দ্রের মনে দয়া যথেষ্ট ছিল। লােকের দুঃখ দূর করিতে সে সত্যই
ভালােবাসিত। কিন্তু, এত ভালােবাসিত যে, যদি কেহ দুঃখ দূর করিবার জন্য তাহার
শরণাপন্ন না হইত তাহাকে সে বিধিমতে দুঃখ না দিয়া ছাড়িত না। তাহার দয়া
যখন নির্দয় হইয়া উঠিত তখন বড়াে ভীষণ আকার ধারণ করিত।

 মেসের লােকদিগকে থিয়েটার-দেখানো, পাঁঠা-খাওয়ানাে, টাকা ধার দিয়া সে
কথাটাকে সর্বদা মনে করিয়া না রাখা—তাহার দ্বারা প্রায়ই ঘটিত। নবপরিণীত
মুগ্ধ যুবক পূজার ছুটিতে বাড়ি যাইবার সময় কলিকাতার বাসাখরচ, সমস্ত শােধ
করিয়া যখন নিঃস্ব হইয়া পড়িত তখন বধুর মনােহরণের উপযােগী শৌখিন সাবান
এবং এসেন্স্, আর তারই সঙ্গে এক-আধখানি হালের আমদানি বিলাতি ছিটের জ্যাকেট সংগ্রহ করিবার জন্য তাহাকে অত্যন্ত বেশি দুশ্চিন্তায় পড়িতে হইত না।
শৈলেনের সুরুচির উপর সম্পূর্ণ নির্ভর করিয়া সে বলিত, “তােমাকেই কিন্তু ভাই,
পছন্দ করিয়া দিতে হইবে।” দোকানে তাহাকে সঙ্গে করিয়া লইয়া নিজে নিতান্ত
সস্তা এবং বাজে জিনিস বাছিয়া তুলিত; তখন শৈলেন তাহাকে ভৎর্সনা করিয়া
বলিত, “আরে ছি ছি, তােমার কিরকম পছন্দ।” বলিয়া সবচেয়ে শৌখিন জিনিসটি
টানিয়া তুলিত। দোকানদার আসিয়া বলিত, “হাঁ, ইনি জিনিস চেনেন বটে।” খরিদ্দার
দামের কথা আলােচনা করিয়া মুখে বিমর্ষ করিতেই শৈলেন দাম চুকাইবার
অকিঞ্চিৎকর ভারটা নিজেই লইত—অপর পক্ষের ভূয়ােভূয়ঃ আপত্তিতেও কর্ণপাত
করিত না।

 এমনি করিয়া, যেখানে শৈলেন ছিল সেখানে সে চারি দিকের সকলেরই সকল
বিষয়ে আশ্রয়স্বরূপ হইয়া উঠিয়াছিল। কেহ তাহার আশ্রয় স্বীকার না করিলে
তাহার সেই ঔদ্ধত্য সে কোনােমতেই সহ্য করিতে পারিত না। লােকের হিত করিবার
শখ তাহার এতই প্রবল।

 বেচারা কালীপদ নীচের স্যাঁৎসেঁতে ঘরে ময়লা মাদুরের উপর বসিয়া, একখানা
ছেঁড়া গেঞ্জি পরিয়া, বইয়ের পাতায় চোখ গুঁজিয়া দুলিতে দুলিতে পড়া মুখস্থ
করিত। যেমন করিয়া হউক তাহাকে স্কলারশিপ পাইতেই হইবে।

 মা তাহাকে কলিকাতায় আসিবার পূর্বে মাথার দিব্য দিয়া বলিয়া দিয়াছিলেন,
বড়ােমানুষের ছেলের সঙ্গে মেশামেশি করিয়া সে যেন আমােদপ্রমােদে মাতিয়া না
ওঠে। কেবল মাতার আদেশ বলিয়া নহে, কালীপদকে যে দৈন্য স্বীকার করিতে
হইয়াছিল তাহা রক্ষা করিয়া বড়ােমানুষের ছেলের সঙ্গে মেলা তাহার পক্ষে অসম্ভব
ছিল। সে কোনােদিন শৈলেনের কাছে ঘেঁষে নাই—এবং যদিও সে জানিত, শৈলেনের
মন পাইলে তাহার প্রতিদিনের অনেক দুরূহ সমস্যা এক মুহূর্তেই সহজ হইয়া
যাইতে পারে, তবুু কোনাে কঠিন সংকটেও তাহার প্রসাদলাভের প্রতি কালীপদর
লােভ আকৃষ্ট হয় নাই। সে আপনার অভাব লইয়া আপনার দারিদ্র্যের নিভৃত
অন্ধকারের মধ্যে প্রচ্ছন্ন হইয়া বাস করিত।

 গরিব হইয়া তবু দূরে থাকিবে, শৈলেন এই অহংকারটা কোনােমতেই সহিতে
পারিল না। তাহা ছাড়া, অশনে বসনে কালীপদর দারিদ্র্যটা এতই প্রকাশ্য যে তাহা
নিতান্ত দৃষ্টিকটু। তাহার অত্যন্ত দীনহীন কাপড়-চোপড় এবং মশারি-বিছানা
যখনই দোতলার সিঁড়ি উঠিতে চোখে পড়িত তখনই সেটা যেন একটা অপরাধ
বলিয়া মনে বাজিত। ইহার পরে, তাহার গলায় তাবিজ ঝুলানাে, এবং সে দুইসন্ধ্যা
যথাবিধি আহ্নিক করিত। তাহার এই-সকল অদ্ভুত গ্রাম্যতা উপরের দলের পক্ষে বিষম
হাস্যকর ছিল। শৈলেনের পক্ষের দুই-একটি লােক এই নিভৃতবাসী নিরীহ লােকটির
রহস্য উদ্ঘাটন করিবার জন্য দুই-চারিদিন তাহার ঘরে আনাগােনা করিল। কিন্তু,
এই মুখচোরা মানুষের মুখ খুলিতে পারিল না। তাহার ঘরে বেশিক্ষণ বসিয়া
থাকা সুখকর নহে, স্বাস্থ্যকর তাে নয়ই, কাজেই ভঙ্গ দিতে হইল।

 তাহাদের পাঁঠার মাংসের ভােজে এই অকিঞ্চনকে একদিন আহ্বান করিলে সে
নিশ্চয় কৃতার্থ হইবে, এই কথা মনে করিয়া অনুগ্রহ করিয়া একদা নিমন্ত্রণপত্র পাঠানাে
হইল। কালীপদ জানাইল, ভােজের ভােজ্য সহ্য করা তাহার সাধ্য নহে, তাহার অভ্যাস অন্যরূপ। এই প্রত্যাখ্যানে দলবল-সমেত শৈলেন অত্যন্ত ক্রুদ্ধ হইয়া উঠিল।

 কিছুদিন তাহার ঠিক উপরের ঘরটাতে এমনি ধুপধাপ শব্দ ও সবেগে গান-বাজনা চলিতে লাগিল যে, কালীপদর পক্ষে পড়ায় মন দেওয়া অসম্ভব হইয়া উঠিল। দিনের বেলায় সে যথাসম্ভব গােলদিঘিতে এক গাছের তলে বই লইয়া পড়া
করিত এবং রাত্রি থাকিতে উঠিয়া খুব ভােরের দিকে একটা প্রদীপ জ্বালিয়া অধ্যয়নে
মন দিত।

 কলিকাতায় আহার ও বাসস্থানের কষ্টে এবং অতিপরিশ্রমে কালীপদর একটা
মাথা ধরার ব্যামাে উপসর্গ জুটিল। কখনাে কখনাে এমন হইত, তিন-চার দিন তাহাকে
পড়িয়া থাকিতে হইত। সে নিশ্চয় জানিত, এ সংবাদ পাইলে তাহার পিতা তাহাকে
কখনােই কলিকাতায় থাকিতে দিবেন না এবং তিনি ব্যাকুল হইয়া হয়তাে বা
কলিকাতা পর্যন্ত ছুটিয়া আসিবেন। ভবানীচরণ জানিতেন, কলিকাতায় কালীপদ
এমন সুখে আছে যাহা গ্রামের লােকের পক্ষে কল্পনা করাও অসম্ভব। পাড়াগাঁয়ে
যেমন গাছপালা ঝােপঝাড় আপনিই জন্মে কলিকাতার হাওয়ায় সর্বপ্রকার আরামের
উপকরণ যেন সেইরূপ আপনিই উৎপন্ন হয় এবং সকলেই তাহার ফলভােগ করিতে
পারে, এইরূপ তাঁহার একটা ধারণা ছিল। কালীপদ কোনােমতেই তাঁহার সে ভুল
ভাঙে নাই। অসুখের অত্যন্ত কষ্টের সময়ও সে একদিনও পিতাকে পত্র লিখিতে
ছাড়ে নাই। কিন্তু, এইরূপ পীড়ার দিনে শৈলেনের দল যখন গােলমাল করিয়া
ভূতের কাণ্ড করিতে থাকিত তখন কালীপদর কষ্টের সীমা থাকিত না। সে কেবল
এপাশ-ওপাশ করিত এবং জনশূন্য ঘরে পড়িয়া মাতাকে ডাকিত ও পিতাকে স্মরণ
করিত। দারিদ্র্যের অপমান ও দুঃখ এইরূপে যতই সে ভােগ করিত ততই ইহার
বন্ধন হইতে তাহার পিতামাতাকে মুক্ত করিবেই এই প্রতিজ্ঞা তাহার মনে কেবলই
দৃঢ় হইয়া উঠিত।

 কালীপদ নিজেকে অত্যন্ত সংকুচিত করিয়া সকলের লক্ষ হইতে সরাইয়া
রাখিতে চেষ্টা করিল, কিন্তু তাহাতে উৎপাত কিছুমাত্র কমিল না। কোনােদিন বা
সে দেখিল, তাহার চিনাবাজারের পুরাতন সস্তা জুতার এক পাটির পরিবর্তে একটি
অতি উত্তম বিলাতি জুতার পাটি। এরূপ বিসদৃশ জুতা পরিয়া কলেজে যাওয়াই
অসম্ভব। সে এ সম্বন্ধে কোনাে নালিশ না করিয়া পরের জুতার পাটি ঘরের
বাহিরে রাখিয়া দিল এবং জুতা-মেরামতওয়ালা মুচির নিকট হইতে অল্প দামের
পুরাতন জুতা কিনিয়া কাজ চালাইতে লাগিল। একদিন উপর হইতে একজন ছেলে
হঠাৎ কালীপদর ঘরে আসিয়া জিজ্ঞাসা করিল, “আপনি কি ভুলিয়া আমার ঘর
হইতে আমার সিগারেটের কেসটা লইয়া আসিয়াছেন। আমি কোথাও খুঁজিয়া
পাইতেছি না।” কালীপদ বিরক্ত হইয়া বলিল, “আমি আপনাদের ঘরে যাই নাই।”
“এই-যে, এইখানেই আছে” বলিয়া সেই লােকটি ঘরের এক কোণ হইতে মূল্যবান
একটি সিগারেটের কেস্ তুলিয়া লইয়া আর কিছু না বলিয়া উপরে চলিয়া গেল।

 কালীপদ মনে মনে স্থির করিল, ‘এফ. এ. পরীক্ষায় যদি ভালােরকম বৃত্তি পাই
তবে এই মেস ছাড়িয়া চলিয়া যাইব।’
মেসের ছেলেরা মিলিয়া প্রতিবৎসর ধূম করিয়া সরস্বতীপূজা করে। তাহার
ব্যয়ের প্রধান অংশ শৈলেন বহন করে, কিন্তু সকল ছেলেই চাঁদা দিয়া থাকে। গত বৎসর নিতান্তই অবজ্ঞা করিয়া কালীপদর কাছে কেহ চাঁদা চাহিতেও আসে নাই।
এ বৎসর কেবল তাহাকে বিরক্ত করিবার জন্যই তাহার নিকট চাঁদার খাতা আনিয়া
ধরিল। যে দলের নিকট হইতে কোনােদিন কালীপদ কিছুমাত্র সাহায্য লয় নাই,
যাহাদের প্রায় নিত্য-অনুষ্ঠিত আমােদপ্রমােদে যােগ দিবার সৌভাগ্য সে একেবারে
অস্বীকার করিয়াছে, তাহারা যখন কালীপদর কাছে চাঁদার সাহায্য চাহিতে আসিল
তখন জানি না সে কী মনে করিয়া পাঁচটা টাকা দিয়া ফেলিল। পাঁচ টাকা শৈলেন
তাহার দলের লোক কাহারও নিকট হইতে পায় নাই।

 কালীপদর দারিদ্র্যের কৃপণতায় এ-পর্যন্ত সকলেই তাহাকে অবজ্ঞা করিয়া
আসিয়াছে, কিন্তু আজ তাহার এই পাঁচ টাকা দান তাহাদের একেবারে অসহ্য
হইল। ‘উহার অবস্থা যে কিরূপ তাহা তাে আমাদের অগােচর নাই, তবে উহার এত
বড়াই কিসের। ও যে দেখি সকলকে টেক্কা দিতে চায়।’

 সরস্বতীপূজা ধুম করিয়া হইল—কালীপদ যে পাঁচটা টাকা দিয়াছিল তাহা
না দিলেও কোনাে ইতরবিশেষ হইত না। কিন্তু, কালীপদর পক্ষে সে কথা বলা
চলে না। পরের বাড়িতে তাহাকে খাইতে হইত—সকল দিন সময়মতাে আহার জুটিত
না। তা ছাড়া, পাকশালার ভৃত্যরাই তাহার ভাগ্যবিধাতা, সুতরাং ভালােমন্দ কমিবেশি
সম্বন্ধে কোনাে অপ্রিয় সমালােচনা না করিয়া জলখাবারের জন্য কিছু সম্বল তাহাকে
হাতে রাখিতেই হইত। সেই সংগতিটুকু গাঁদাফুলের শুষ্ক স্তুপের সঙ্গে বিসর্জিত
দেবীপ্রতিমার পশ্চাতে অন্তর্ধান করিল।

 কালীপদর মাথা ধরার উৎপাত বাড়িয়া উঠিল। এবার পরীক্ষায় সে ফেল করিল
না বটে, কিন্তু বৃত্তি পাইল না। কাজেই পড়িবার সময় সংকোচ করিয়া তাহাকে
আরও একটি টুইশনির জোগাড় করিয়া লইতে হইল। এবং বিস্তর উপদ্রব সত্ত্বেও,
বিনা ভাড়ার বাসাটুকু ছাড়িতে পারিল না।

উপরিতলবাসীরা আশা করিয়াছিল, এবার ছুটির পরে নিশ্চয়ই কালীপদ এ
মেসে আর আসিবে না। কিন্তু, যথাসময়েই তাহার সেই নীচের ঘরটার তালা খুলিয়া
গেল। ধুতির উপর সেই তাহার চিরকেলে চেক-কাটা চায়না-কোট পরিয়া কালীপদ
কোটরের মধ্যে প্রবেশ করিল, এবং একটা ময়লা-কাপড়ে-বাঁধা মস্ত পুঁটুলি-সমেত
টিনের বাক্স নামাইয়া রাখিয়া শেয়ালদহের মুটে তাহার ঘরের সম্মুখে উবু হইয়া
বসিয়া অনেক বাদ-প্রতিবাদ করিয়া ভাড়া চুকাইয়া লইল। ঐ পুঁটুলিটার গর্ভে নানা
হাঁড়ি খুরি ভাণ্ডের মধ্যে কালীপদর মা কাঁচা-আম কুল চালতা প্রভৃতি উপকরণে
নানাপ্রকার মুখরােচক পদার্থ তৈরি করিয়া নিজে সাজাইয়া দিয়াছেন। কালীপদ
জানিত, তাহার অবর্তমানে কৌতুকপরায়ণ উপরতলার দল তাহার ঘরে প্রবেশ করিয়া
থাকে। তাহার আর-কোনাে ভাবনা ছিল না, কেবল তাহার বড়াে সংকোচ ছিল পাছে
তাহার পিতামাতার কোনাে স্নেহের নিদর্শন এই বিদ্রূপকারীদের হাতে পড়ে।
তাহার মা তাহাকে যে খাবার জিনিসগুলি দিয়াছেন এ তাহার পক্ষে অমৃত—কিন্তু
এ-সমস্তই তাহার দরিদ্র গ্রাম্যঘরের আদরের ধন; যে আধারে সেগুলি রক্ষিত সেই
ময়দা দিয়া অাঁটা সরা-ঢাকা হাঁড়ি, তাহার মধ্যেও শহরের ঐশ্বর্যসজ্জার কোনাে
লক্ষণ নাই; তাহা কাচের পাত্র নয়, তাহা চিনামাটির ভাণ্ডও নহে—কিন্তু এইগুলিকে
কোনাে শহরের ছেলে যে অবজ্ঞা করিয়া দেখিবে, ইহা তাহার পক্ষে একেবারেই অসহ্য। আগের বারে তাহার এই-সমস্ত বিশেষ জিনিসগুলিকে তক্তাপোশের নীচে
পুরানাে খবরের কাগজ প্রভৃতি চাপা দিয়া প্রচ্ছন্ন করিয়া রাখিত। এবারে তালাচাবির
আশ্রয় লইল। যখন সে পাঁচ মিনিটের জন্যও ঘরের বাহিরে যাইত ঘরে তালা বন্ধ
করিয়া যাইত।

 এটা সকলেরই চোখে লাগিল। শৈলেন বলিল, “ধনরত্ন তাে বিস্তর! ঘরে ঢুকিলে
চোরের চক্ষে জল আসে—সেই ঘরে ঘন ঘন তালা পড়িতেছে—একেবারে দ্বিতীয়
‘ব্যাঙ্ক অব বেঙ্গল’ হইয়া উঠিল দেখিতেছি। আমাদের কাহাকেও বিশ্বাস নাইে—
পাছে ঐ পাবনার ছিটের চায়না কোটটার লােভ সামলাইতে না পারি। ওহে রাধু,
ওকে একটা ভদ্রগােছের নূতন কোট কিনিয়া না দিলে তাে কিছুতেই চলিতেছে না।
চিরকাল ওর ঐ একমাত্র কোট দেখিতে দেখিতে আমার বিরক্ত ধরিয়া গেছে।”

 শৈলেন কোনােদিন কালীপদর ঐ লােনাধরা চুনবালি-খসা অন্ধকার ঘরটার মধ্যে
প্রবেশ করে নাই। সিঁড়ি দিয়া উপরে উঠিবার সময় বাহির হইতে দেখিলেই তাহার
সর্বশরীর সংকুচিত হইয়া উঠিত। বিশেষত সন্ধ্যার সময় যখন দেখিত একটা
টিমটিমে প্রদীপ লইয়া একলা সেই বায়ুশূন্য বদ্ধ ঘরে কালীপদ গা খুলিয়া
বসিয়া বইয়ের উপর ঝুঁকিয়া পড়িয়া পড়া করিতেছে, তখন তাহার প্রাণ হাঁপাইয়া
উঠিত। দলের লােককে শৈলেন বলিল, “এবারে কালীপদ কোন্ সাত রাজার ধন
মানিক আহরণ করিয়া আনিয়াছে, সেটা তােমরা খুঁজিয়া বাহির করাে।”

 এই কৌতুকে সকলেই উৎসাহ প্রকাশ করিল।

 কালীপদর ঘরের তালাটি নিতান্তই অল্প দামের তালা; তাহার নিষেধ খুব
প্রবল নিষেধ নহে; প্রায় সকল চাবিতেই এ তালা খােলে। একদিন সন্ধ্যার সময়
কালীপদ যখন ছেলে পড়াইতে গিয়াছে, সেই অবকাশে জন দুই-তিন অত্যন্ত
আমুদে ছেলে হাসিতে হাসিতে তালা খুলিয়া একটা লণ্ঠন হাতে তাহার ঘরে প্রবেশ
করিল। তক্তাপোশের নীচে হইতে আচার চাটনি আমসত্ত্ব প্রভৃতির ভাণ্ডগুলিকে
আবিষ্কার করিল। কিন্তু, সেগুলি যে বহুমূল্য গােপনীয় সামগ্রী তাহা তাহাদের
মনে হইল না।

 খুঁঁজিতে খুঁঁজিতে বালিশের নীচে হইতে রিং-সমেত এক চাবি বাহির হইল। সেই
চাবি দিয়া টিনের বাক্সটা খুলিতেই কয়েকটা ময়লা-কাপড় বই খাতা কাঁচি ছুরি কলম
ইত্যাদি চোখে পড়িল। বাক্স বন্ধ করিয়া তাহারা চলিয়া যাইবার উপক্রম করিতেছে,
এমন সময়ে সমস্ত কাপড়-চোপড়ের নীচে রুমালে মােড়া একটা কী পদার্থ বাহির
হইল। রুমাল খুলিতেই ছেঁড়া কাপড়ের মােড়ক দেখা দিল। সেই মােড়কটি খােলা
হইলে একটির পর আর-একটি প্রায় তিন-চারখানা কাগজের আবরণ ছাড়াইয়া ফেলিয়া
একখানি পঞ্চাশ টাকার নােট বাহির হইয়া পড়িল।

 এই নােটখানা দেখিয়া আর কেহ হাসি রাখিতে পারিল না। হাে-হো করিয়া
উচ্চস্বরে হাসিয়া উঠিল। সকলেই স্থির করিল, এই নােটখানারই জন্য কালীপদ ঘন
ঘন ঘরে চাবি লাগাইতেছে, পৃথিবীর কোনাে লােককেই বিশ্বাস করিতে পারিতেছে
না। লােকটার কৃপণতা এবং সন্দিগ্ধ প্রকৃতিতে শৈলেনের প্রসাদপ্রত্যাশী সহচরগুলি
বিস্মিত হইয়া উঠিল।

 এমন সময় হঠাৎ মনে হইল, রাস্তায় কালীপদর মতাে যেন কাহার কাশি শােনা গেল। তৎক্ষণাৎ বাক্সটার ডালা বন্ধ করিয়া, নােটখানা হাতে লইয়াই তাহারা উপরে
ছুটিল। একজন তাড়াতাড়ি দরজায় তালা লাগাইয়া দিল।

 শৈলেন সেই নােটখানা দেখিয়া অত্যন্ত হাসিল। পঞ্চাশ টাকা শৈলেনের কাছে
কিছুই নয়, তবু এত টাকাও যে কালীপদর বাক্সে ছিল তাহা তাহার ব্যবহার দেখিয়া
কেহ অনুমান করিতে পারিত না। তাহার পরে আবার এই নােটটুকুর জন্য এত
সাবধান! সকলেই স্থির করিল, দেখা যাক এই টাকাটা খােয়া গিয়া এই অদ্ভুত
লােকটি কিরকম কাণ্ডটা করে।

 রাত্রি নটার পর ছেলে পড়াইয়া শ্রান্তদেহে কালীপদ ঘরের অবস্থা কিছুই লক্ষ্য
করে নাই। বিশেষত, মাথা তাহার যেন ছিঁড়িয়া পড়িতেছিল। বুঝিয়াছিল, এখন
কিছুদিন তাহার এই মাথার যন্ত্রণা চলিবে।

 পরদিন সে কাপড় বাহির করিবার জন্য তক্তাপোশের নীচে হইতে টিনের বাক্সটা
টানিয়া দেখিল বাক্সটা খােলা। যদিচ কালীপদ স্বভাবত অসাবধান নয় তবু তাহার
মনে হইল, হয়তাে সে চাবি বন্ধ করিতে ভুলিয়া গিয়াছিল। কারণ, ঘরে যদি চোর
আসিত তবে বাহিরের দরজায় তালা বন্ধ থাকিত না।

 বাক্স খুলিয়া দেখে, তাহার কাপড়-চোপড় সমস্ত উলট-পালট। তাহার বুক
দমিয়া গেল। তাড়াতাড়ি সমস্ত জিনিসপত্র বাহির করিয়া দেখিল, তাহার সেই
মাতৃদত্ত নােটখানি নাই। কাগজ ও কাপড়ের মােড়কগুলা আছে। বার বার করিয়া
কালীপদ সমস্ত কাপড় সবলে ঝাড়া দিতে লাগিল, নােট বাহির হইল না। এ দিকে
উপরের তলার দুই-একটি করিয়া লােক যেন আপনার কাজে সিঁড়ি দিয়া নামিয়া
সেই ঘরটার দিকে কটাক্ষপাত করিয়া বারবার উঠানামা করিতে লাগিল। উপরে
অট্টহাস্যের ফোয়ারা খুলিয়া গেল।

 যখন নােটের কোনাে আশাই রহিল না এবং মাথার কষ্টে যখন জিনিসপত্র
নাড়ানাড়ি করা তাহার পক্ষে আর সম্ভবপর হইল না তখন সে বিছানার উপর উপুড়
হইয়া মৃতদেহের মতাে পড়িয়া রহিল। এই তাহার মাতার অনেক দুঃখের নােট-খানি—জীবনের কত মুহূর্তকে কঠিন যন্ত্রে পেষণ করিয়া দিনে দিনে একটু একটু
করিয়া এই নােটখানি সঞ্চিত হইয়াছে। একদা এই দুঃখের ইতিহাস সে কিছুই
জানিত না, সেদিন সে তাহার মাতার ভারের উপর ভার কেবল বাড়াইয়াছে, অবশেষে
যেদিন মা তাহাকে তাঁহার প্রতিদিনের নিয়ত-আবর্তমান দুঃখের সঙ্গী করিয়া
লইলেন সেদিনকার মতাে এমন গৌরব সে তাহার বয়সে আর-কখনাে ভােগ করে
নাই। কালীপদ আপনার জীবনে সবচেয়ে যে বড়াে বাণী, যে মহত্তম আশীর্বাদ
পাইয়াছে এই নােটখানির মধ্যে তাহাই পূর্ণ হইয়া ছিল। সেই তাহার মাতার অতল-স্পর্শ স্নেহসমুদ্র-মন্থন-করা অমূল্য দুঃখের উপহারটুকু চুরি যাওয়াকে সে একটা
পৈশাচিক অভিশাপের মতাে মনে করিল। পাশের সিঁড়ির উপর দিয়া পায়ের শব্দ
আজ বারবার শােনা যাইতে লাগিল। অকারণ ওঠা এবং নামার আজ আর বিরাম
নাই। গ্রামে আগুন লাগিয়া পুড়িয়া ছাই হইয়া যাইতেছে, আর ঠিক তাহার পাশ
দিয়াই কৌতুকের কলশব্দে নদী অবিরত ছুটিয়া চলিয়াছ—এও সেইরকম।

 উপরের তলায় অট্টহাস্য শুনিয়া এক সময়ে কালীপদর হঠাৎ মনে হইল, এ
চোরের কাজ নয়। এক মুহূর্তে সে বুঝিতে পারিল, শৈলেন্দ্রের দল কৌতুক করিয়া তাহার এই নােট লইয়া গিয়াছে। চোরে চুরি করিলেও তাহার মনে এত বাজিত না।
তাহার মনে হইতে লাগিল, যেন ধনমদগর্বিত যুবকেরা তাহার মায়ের গায়ে হাত
তুলিয়াছে। এতদিন কালীপদ এই মেসে আছে, এই সিঁড়িটুকু বাহিয়া একদিনও
সে উপরের তলায় পদার্পণও করে নাই। আজ—তাহার গায়ে সেই ছেঁড়া গেঞ্জি, পায়ে
জুতা নাই, মনের আবেগে এবং মাথা ধরার উত্তেজনায় তাহার মুখ লাল হইয়া
উঠিয়াছ—সবেগে সে উপরে উঠিয়া পড়িল।

 আজ রবিবার–কলেজে যাইবার উপসর্গ ছিল না, কাঠের ছাদ-ওয়ালা বারান্দায়
বন্ধুগণ কেহ বা চৌকিতে, কেহ বা বেতের মােড়ায় বসিয়া, হাস্যালাপ করিতেছিল।
কালীপদ তাহাদের মাঝখানে ছুটিয়া পড়িয়া ক্রোধগদগদস্বরে বলিয়া উঠিল, “দিন,
আমার নােট দিন।”

 যদি সে মিনতির সুরে বলিত তবে ফল পাইত সন্দেহ নাই। কিন্তু, উন্মত্তবৎ
ক্রুদ্ধমূূর্তি দেখিয়া শৈলেন অত্যন্ত খাপা হইয়া উঠিল। যদি তাহার বাড়ির দারােয়ান
থাকিত তবে তাহাকে দিয়া এই অসভ্যকে কান ধরিয়া দূর করিয়া দিত, সন্দেহ নাই।
সকলেই দাঁড়াইয়া উঠিয়া একত্রে গর্জন করিয়া উঠিল, “কী বলেন, মশায়! কিসের
নােট!”

 কালীপদ কহিল, “আমার বাক্স থেকে আপনারা নােট নিয়ে এসেছেন।”

 “এত বড়াে কথা! আমাদের চোর বলতে চান!”

 কালীপদর হাতে যদি কিছু থাকিত তবে সেই মুহূর্তেই সে খুনােখুনি করিয়া
ফেলিত। তাহার রকম দেখিয়া চার-পাঁচ জনে মিলিয়া তাহার হাত চাপিয়া ধরিল।
সে জালবদ্ধ বাঘের মতাে গুমরাইতে লাগিল।

 এই অন্যায়ের প্রতিকার করিবার তাহার কোনাে শক্তি নাই, কোনাে প্রমাণ নাই—সকলেই তাহার সন্দেহকে উন্মত্ততা বলিয়া উড়াইয়া দিবে। যাহারা তাহাকে মৃত্যুবাণ
মারিয়াছে তাহারা তাহার ঔদ্ধত্যকে অসহ্য বলিয়া বিষম আস্ফালন করিতে লাগিল।

 সে রাত্রি যে কালীপদর কেমন করিয়া কাটিল তাহা কেহ জানিতে পারিল না।
শৈলেন একখানা এক-শাে টাকার নােট বাহির করিয়া বলিল, “দাও, বাঙালটাকে দিয়ে
এসাে গে যাও।”

 সহচররা কহিল, “পাগল হয়েছ! তেজটুকু আগে মরুক—আমাদের সকলের
কাছে একটা রিটন্ অ্যাপলজি আগে দিক, তার পরে বিবেচনা করে দেখা যাবে।”

 যথাসময়ে সকলে শুইতে গেল এবং ঘুমাইয়া পড়িতেও কাহারও বিলম্ব হইল না।
সকালে কালীপদর কথা প্রায় সকলে ভুলিয়াই গিয়াছিল। সকালে কেহ কেহ সিঁড়ি
দিয়া নীচে নামিবার সময় তাহার ঘর হইতে কথা শুনিতে পাইল। ভাবিল, হয়তাে
উকিল ডাকিয়া পরামর্শ করিতেছে। দরজা ভিতর হইতে খিল-লাগানাে। বাহিরে
কান পাতিয়া যাহা শুনিল তাহার মধ্যে আইনের কোনাে সংস্রব নাই, সমস্ত অসম্বন্ধ
প্রলাপ।

 উপরে গিয়া শৈলেনকে খবর দিল। শৈলেন নামিয়া আসিয়া দরজার বাহিরে
আসিয়া দাঁড়াইল। কালীপদ কী-যে বকিতেছে ভালাে বােঝা যাইতেছে না, কেবল
ক্ষণে ক্ষণে ‘বাবা’ ‘বাবা’ করিয়া চীৎকার করিয়া উঠিতেছে।

 ভয় হইল, হয়তাে সে নােটের শোকে পাগল হইয়া গিয়াছে। বাহির হইতে দুইতিনবার ডাকিল, “কালীপদবাবু!” কেহ কোনাে সাড়া দিল না। কেবল সেই বিড়্
বিড়্ বকুনি চলিতে লাগিল। শৈলেন পুনশ্চ উচ্চস্বরে কহিল, “কালীপদবাবু, দরজা
খুলুন, আপনার সেই নােট পাওয়া গেছে।” দরজা খুলিল না, কেবল বকুনির
গুঞ্জনধ্বনি শােনা গেল।

 ব্যাপারটা যে এতদূর গড়াইবে তাহা শৈলেন কল্পনাও করে নাই। সে মুখে
তাহার অনুচরদের কাছে অনুতাপবাক্য প্রকাশ করিল না। কিন্তু, তাহার মনের মধ্যে
বিঁধিতে লাগিল। সে বলিল, “দরজা ভাঙিয়া ফেলা যাক।”

 কেহ কেহ পরামর্শ দিল, “পুলিশ ডাকিয়া আনাে—কী জানি পাগল হইয়া যদি
হঠাৎ কিছু করিয়া বসে—কাল যেরকম কাণ্ড দেখিয়াছি—সাহস হয় না।”

 শৈলেন কহিল, “না—শীঘ্র একজন গিয়া অনাদি ডাক্তারকে ডাকিয়া আনো।”

 অনাদি ডাক্তার বাড়ির কাছেই থাকেন। তিনি আসিয়া দরজায় কান দিয়া বলিলেন,
“এ তাে বিকার বলিয়াই বােধ হয়।”

 দরজা ভাঙিয়া ভিতরে গিয়া দেখা গেল—তক্তাপোশের উপর এলােমেলাে বিছানা খানিকটা ভ্রষ্ট হইয়া মাটিতে লুটাইতেছে। কালীপদ মেজের উপর পড়িয়া—তাহার
চেতনা নাই। সে গড়াইতেছে, ক্ষণে ক্ষণে হাত-পা ছুঁড়িতেছে এবং প্রলাপ বকিতেছে;
তাহার রক্তবর্ণ চোখদুটো খোলা এবং তাহার মুখে যেন রক্ত ফাটিয়া পড়িতেছে।

 ডাক্তার তাহার পাশে বসিয়া অনেকক্ষণ পরীক্ষা করিয়া শৈলেনকে জিজ্ঞাসা
করিলেন, “ইহার আত্মীয় কেহ আছে?”

 শৈলেনের মুখে বিবর্ণ হইয়া গেল। সে ভীত হইয়া জিজ্ঞাসা করিল, “কেন বলুন
দেখি।”

 ডাক্তার গম্ভীর হইয়া কহিলেন, “খবর দেওয়া ভালাে, লক্ষণ ভালাে নয়।”

 শৈলেন কহিল, “ইঁহাদের সঙ্গে আমাদের ভালাে আলাপ নাই—আত্মীয়ের খবর
কিছুই জানি না। সন্ধান করিব। কিন্তু, ইতিমধ্যে কী করা কর্তব্য।”

 ডাক্তার কহিলেন, “এ ঘর হইতে রােগীকে এখনই দোতলার কোনাে ভালাে ঘরে
লইয়া যাওয়া উচিত। দিনরাত শুশ্রূষার ব্যবস্থা করাও চাই।”

 শৈলেন রােগীকে তাহার নিজের ঘরে লইয়া গেল। তাহার সহচরদের সকলকে
ভিড় করিতে নিষেধ করিয়া ঘর হইতে বিদায় করিয়া দিল। কালীপদর মাথায়
বরফের পুঁটুলি লাগাইয়া নিজের হাতে বাতাস করিতে লাগিল।

 পূর্বেই বলিয়াছি, এই বাড়ির উপরতলার দলে পাছে কোনােপ্রকার অবজ্ঞা বা
পরিহাস করে এইজন্য নিজের পিতামাতার সকল পরিচয় কালীপদ ইহাদের নিকট
হইতে গােপন করিয়া চলিয়াছে। নিজে তাঁহাদের নামে যে চিঠি লিখিত তাহা
সাবধানে ডাকঘরে দিয়া আসিত এবং ডাকঘরের ঠিকানাতেই তাহার নামে চিঠি
আসিত—প্রত্যহ সে নিজে গিয়া তাহা সংগ্রহ করিয়া আনিত।

 কালীপদর বাড়ির পরিচয় লইবার জন্য আর-একবার তাহার বাক্স খুলিতে হইল।
তাহার বাক্সের মধ্যে দুই তাড়া চিঠি ছিল। প্রত্যেক তাড়াটি অতিযত্নে ফিতা দিয়া
বাঁধা। একটি তাড়াতে তাহার মাতার চিঠি, আর-একটিতে তাহার পিতার। মায়ের
চিঠি সংখ্যায় অল্পই, পিতার চিঠিই বেশি।

 চিঠিগুলি হাতে করিয়া আনিয়া শৈলেন দরজা বন্ধ করিয়া দিল এবং রােগীর 
বিছানার পার্শ্বে বসিয়া পড়িতে আরম্ভ করিল। চিঠিতে ঠিকানা পড়িয়াই একেবারে
চমকিয়া উঠিল। শানিয়াড়ি, চৌধুরীবাড়ি, ছয়-আনি! নীচে নাম দেখিল, ভবানী-চরণ দেবশর্মা। ভবানীচরণ চৌধুরী!

 চিঠি রাখিয়া স্তব্ধ হইয়া বসিয়া সে কালীপদর মুখের দিকে চাহিয়া রহিল।
কিছুদিন পূর্বে একবার তাহার সহচরদের মধ্যে কে একজন বলিয়াছিল, তাহার
মুখের সঙ্গে কালীপদর মুখের অনেকটা আদল আসে। সে কথাটা তাহার শুনিতে
ভালাে লাগে নাই এবং অন্য সকলে তাহা একেবারে উড়াইয়া দিয়াছিল। আজ
বুঝিতে পারিল, সে কথাটা অমূলক নহে। তাহার পিতামহরা দুই ভাই ছিলেন—শ্যামাচরণ এবং ভবানীচরণ, এ কথা সে জানিত। তাহার পরবর্তীকালের ইতিহাস
তাহাদের বাড়িতে কখনাে আলােচিত হয় নাই। ভবানীচরণের যে পুত্র আছে এবং
তাহার নাম কালীপদ, তাহা সে জানিতই না। এই কালীপদ! এই তাহার খুড়া!

 শৈলেনের তখন মনে পড়িতে লাগিল, শৈলেনের পিতামহী, শ্যামাচরণের স্ত্রী
যতদিন বাঁচিয়া ছিলেন, শেষ পর্যন্ত পরম স্নেহে তিনি ভবানীচরণের কথা বলিতেন।
ভবানীচরণের নাম করিতে তাঁহার দুই চক্ষে জল ভরিয়া উঠিত। ভবানীচরণ তাঁহার
দেবর বটে, কিন্তু তাঁহার পুত্রের চেয়ে বয়সে ছােটো—তাহাকে তিনি আপন ছেলের
মতােই মানুষ করিয়াছেন। বৈষয়িক বিপ্লবে যখন তাঁহারা স্বতন্ত্র হইয়া গেলেন
তখন ভবানীচরণের একটু খবর পাইবার জন্য তাঁহার বক্ষ তৃষিত হইয়া থাকিত।
তিনি বারবার তাঁহার ছেলেদের বলিয়াছেন, “ভবানীচরণ নিতান্ত অবুঝ ভালােমানুষ
বলিয়া নিশ্চয়ই তােরা তাহাকে ফাঁকি দিয়াছিস—আমার শ্বশুর তাহাকে এত
ভালােবাসিতেন, তিনি যে তাহাকে বিষয় হইতে বঞ্চিত করিয়া যাইবেন, এ কথা
আমি বিশ্বাস করিতে পারি না।” তাঁহার ছেলেরা এ-সব কথায় অত্যন্ত বিরক্ত হইত
এবং শৈলেনের মনে পড়িল, সেও তাহার পিতামহীর উপর অত্যন্ত রাগ করিত।
এমন-কি, পিতামহী তাঁহার পক্ষ অবলম্বন করিতেন বলিয়া ভবানীচরণের উপরেও
তাহার ভারি রাগ হইত। বর্তমানে ভবানীচরণের যে এমন দরিদ্র অবস্থা তাহাও সে
জানিত না—কালীপদর অবস্থা দেখিয়া সকল কথা সে বুঝিতে পারিল এবং
এতদিন সহস্র প্রলােভন-সত্ত্বেও কালীপদ যে তাহার অনুচরশ্রেণীতে ভর্তি হয় নাই
ইহাতে সে ভারি গৌরব অনুভব করিল। যদি দৈবাৎ কালীপদ তাহার অনুবর্তী
হইত তবে আজ যে তাহার লজ্জার সীমা থাকিত না।
  ৪
  শৈলেনের দলের লােকেরা এতদিন প্রত্যহই কালীপদকে পীড়ন ও অপমান করিয়াছে।
এই বাসাতে তাহাদের মাঝখানে কাকাকে শৈলেন রাখিতে পারিল না। ডাক্তারের
পরামর্শ লইয়া অতিযত্নে তাহাকে একটা ভালাে বাড়িতে স্থানান্তরিত করিল।

 ভবানীচরণ শৈলেনের চিঠি পাইয়া একটি সঙ্গী আশ্রয় করিয়া তাড়াতাড়ি
কলিকাতায় ছুটিয়া আসিলেন। আসিবার সময় ব্যাকুল হইয়া রাসমণি তাঁহার কষ্ট-সঞ্চিত অর্থের অধিকাংশই তাঁহার স্বামীর হাতে দিয়া বলিলেন, “দেখাে যেন অযত্ন
না হয়। যদি তেমন বােঝ আমাকে খবর দিলেই আমি যাব।” চৌধুরীবাড়ির বধূর পক্ষে হট্ হট্ করিয়া কলিকাতায় যাওয়ার প্রস্তাব এতই অসংগত যে, প্রথম
সংবাদেই তাঁহার যাওয়া ঘটিল না। তিনি রক্ষাকালীর নিকট মানত করিলেন এবং
গ্রহাচার্যকে ডাকিয়া স্বস্ত্যয়ন করাইবার ব্যবস্থা করিয়া দিলেন।

 ভবানীচরণ কালীপদর অবস্থা দেখিয়া হতবুদ্ধি হইয়া গেলেন। কালীপদর
তখন ভালাে করিয়া জ্ঞান হয় নাই; সে তাঁহাকে মাস্টারমশায় বলিয়া ডাকিল—ইহাতে
তাঁহার বুক ফাটিয়া গেল। কালীপদ প্রায় মাঝে মাঝে প্রলাপে ‘বাবা’ ‘বাবা’ বলিয়া
ডাকিয়া উঠিতেছিল—তিনি তাহার হাত ধরিয়া তাহার মুখের কাছে মুখ লইয়া গিয়া
উচ্চস্বরে বলিতেছিলেন, “এই-যে বাবা, এই-যে আমি এসেছি।” কিন্তু সে যে তাঁকে
চিনিয়াছে এমন ভাব প্রকাশ করিল না।

 ডাক্তার আসিয়া বলিলেন, “জ্বর পূর্বের চেয়ে কিছু কমিয়াছে, হয়তাে এবার
ভালাের দিকে যাইবে।”—কালীপদ ভালাের দিকে যাইবে না, এ কথা ভবানীচরণ মনেই
করিতে পারেন না। বিশেষত, তাহার শিশুকাল হইতে সকলেই বলিয়া আসিতেছে,
কালীপদ বড়াে হইয়া একটা অসাধ্য সাধন করিবে—সেটাকে ভবানীচরণ কেবলমাত্র
লােকমুখের কথা বলিয়া গ্রহণ করেন নাই—সে বিশ্বাস একেবারে তাঁহার সংস্কারগত
হইয়া গিয়াছিল। কালীপদকে বাঁচিতেই হইবে, এ তাহার ভাগ্যের লিখন।

 এই কারণে, ডাক্তার যতটুকু ভালাে বলে তিনি তাহার চেয়ে অনেক বেশি ভালাে
শুনিয়া বসেন এবং রাসমণিকে যে পত্র লেখেন তাহাতে আশঙ্কার কোনাে কথাই
থাকে না।

 শৈলেন্দ্রের ব্যবহারে ভবানীচরণ একেবারে আশ্চর্য হইয়া গেলেন। সে যে তাঁহার
পরমাত্মীয় নহে, এ কথা কে বলিবে। বিশেষত, কলিকাতার সুশিক্ষিত সুসভ্য ছেলে
হইয়াও সে তাঁহাকে যেরকম ভক্তিশ্রদ্ধা করে এমন তো দেখা যায় না। তিনি
ভাবিলেন, কলিকাতার ছেলেদের বুঝি এইপ্রকারই স্বভাব। মনে মনে ভাবিলেন,
‘সে তাে হবারই কথা, আমাদের পাড়াগেঁয়ে ছেলেদের শিক্ষাই বা কী আর সহবতই
বা কী।’

 জ্বর কিছু কিছু কমিতে লাগিল এবং কালীপদ ক্রমে চৈতন্য লাভ করিল।
পিতাকে শয্যার পাশে দেখিয়া সে চমকিয়া উঠিল; ভাবিল, তাহার কলিকাতার
অবস্থার কথা এইবার তাহার পিতার কাছে ধরা পড়িবে। তাহার চেয়ে ভাবনা এই
যে, তাহার গ্রাম্য পিতা শহরের ছেলেদের পরিহাসের পাত্র হইয়া উঠিবেন। চারি দিকে
চাহিয়া দেখিয়া সে ভাবিয়া পাইল না, ‘এ কোন্ ঘর। মনে হইল এ কি স্বপ্ন।
দেখিতেছি।’

 তখন তাহার বেশি-কিছু চিন্তা করিবার শক্তি ছিল না। তাহার মনে হইল,
অসুখের খবর পাইয়া তাহার পিতা আসিয়া একটা ভালাে বাসায় আনিয়া
রাখিয়াছেন। কী করিয়া আনিলেন, তাহার খরচ কোথা হইতে জোগাইতেছেন, এত
খরচ করিতে থাকলে পরে কিরূপ সংকট উপস্থিত হইবে, সে-সব কথা ভাবিবার
তাহার সময় নাই। এখন তাহাকে বাঁচিয়া উঠিতে হইবে, সেজন্য সমস্ত পৃথিবীর
উপর তাহার যেন দাবি আছে।

 এক সময়ে যখন তাহার পিতা ঘরে ছিলেন না এমন সময় শৈলেন একটি পাত্রে
কিছু ফল লইয়া তাহার কাছে আসিয়া উপস্থিত হইলে কালীপদ অবাক হইয়া তাহার মুখের দিকে চাহিয়া রহিল—ভাবিতে লাগিল, ইহার মধ্যে কিছু পরিহাস
আছে নাকি। প্রথম কথা তাহার মনে হইল এই যে, পিতাকে তাে ইহার হাত হইতে
রক্ষা করিতে হইবে।

 শৈলেন ফলের পাত্র টেবিলের উপর রাখিয়া পায়ে ধরিয়া কালীপদকে প্রণাম
করিল এবং কহিল, “আমি গুরুতর অপরাধ করিয়াছি, আমাকে মাপ করুন।”

 কালীপদ শশব্যস্ত হইয়া উঠিল। শৈলেনের মুখ দেখিয়াই সে বুঝিতে পারি,
তাহার মনে কোনাে কপটতা নাই। প্রথম যখন কালীপদ মেসে আসিয়াছিল, এই
যৌবনের দীপ্তিতে উজ্জ্বল সুন্দর মুখশ্রী দেখিয়া কতবার তাহার মন অত্যন্ত আকৃষ্ট
হইয়াছে, কিন্তু সে আপনার দারিদ্র্যের সংকোচে কোনােদিন ইহার নিকটেও আসে নাই।
যদি সে সমকক্ষ লােক হইত, যদি বন্ধুর মতাে ইহার কাছে আসিবার অধিকার তাহার
পক্ষে স্বাভাবিক হইত, তবে সে কত খুশিই হইত—কিন্তু পরস্পর অত্যন্ত কাছে
থাকিলেও মাঝখানে অপার ব্যবধান লঙ্ঘন করিবার উপায় ছিল না। সিঁড়ি দিয়া যখন
শৈলেন উঠিত বা নামিত তখন তাহার শৌখিন চাদরের সুগন্ধ কালীপদর অন্ধকার
ঘরের মধ্যে প্রবেশ করিত—তখন সে পড়া ছাড়িয়া একবার এই হাস্যপ্রফুল্ল চিন্তা-রেখাহীন তরুণ মুখের দিকে না তাকাইয়া থাকিতে পারিত না। সেই মুহূর্তে কেবল
ক্ষণকালের জন্য তাহার সেই স্যাঁৎসেঁতে কোণের ঘরে দূর সৌন্দর্যলােকের ঐশ্বর্য-বিচ্ছুরিত রশ্মিচ্ছটা আসিয়া পড়িত। তাহার পরে সেই শৈলেনের নির্দয় তারুণ্য
তাহার কাছে কিরূপ সাংঘাতিক হইয়া উঠিয়াছিল তাহা সকলেরই জানা আছে। আজ
শৈলেন যখন ফলের পাত্র বিছানায় তাহার সম্মুখে আনিয়া উপস্থিত করিল তখন
দীর্ঘনিশ্বাস ফেলিয়া ঐ সুন্দর মুখের দিকে কালীপদ আর-একবার তাকাইয়া দেখিল।
ক্ষমার কথা সে মুখে কিছুই উচ্চারণ করিল না—আস্তে আস্তে ফল তুলিয়া খাইতে
লাগিল—ইহাতে যাহা বলিবার তাহা বলা হইয়া গেল।

 কালীপদ প্রত্যহ আশ্চর্য হইয়া দেখিতে লাগিল, তাহার গ্রাম্য পিতা ভবানীচরণের
সঙ্গে শৈলেনের খুব ভাব জমিয়া উঠিল। শৈলেন তাঁহাকে ঠাকুরদা বলে, এবং
পরস্পরের মধ্যে অবাধে ঠাট্টাতামাশা চলে। তাহাদের উভয় পক্ষের হাস্যকৌতুকের প্রধান
লক্ষ্য ছিলেন অনুপস্থিত ঠাকরুনদিদি। এতকাল পরে এই পরিহাসের দক্ষিণবায়ুর
হিল্লোলে ভবানীচরণের মনে যেন যৌবনমৃতি পুলক সঞ্চার করিতে লাগিল।
ঠাকরুনদিদির স্বহস্তরচিত আচার আমসত্ত্ব প্রভৃতি সমস্তই শৈলেন রােগীর
অনবধানতার অবকাশে চুরি করিয়া নিঃশেষে খাইয়া ফেলিয়াছে, এ কথা আজ সে
নির্লজ্জভাবে স্বীকার করিল। এই চুরির খবরে কালীপদর মনে বড়াে একটি গভীর
আনন্দ হইল। তাহার মায়ের হাতের সামগ্রী সে বিশ্বের লােককে ডাকিয়া খাওয়াইতে
চায়, যদি তাহারা ইহার আদর বােঝে। কালীপদর কাছে আজ নিজের রােগের শষ্যা
আনন্দসভা হইয়া উঠিল—এমন সুখ তাহার জীবনে সে অল্পই পাইয়াছে। কেবল
ক্ষণে ক্ষণে তার মনে হতে লাগিল, আহা, মা যদি থাকিতেন! তাহার মা থাকিলে
এই কৌতুকপরায়ণ সুন্দর যুবকটিকে যে কত স্নেহ করতেন, সেই কথা সে কল্পনা
করিতে লাগিল।

 তাহাদের রুগ্ণকক্ষসভায় কেবল একটা আলােচনার বিষয় ছিল যেটাতে আনন্দ-প্রবাহে মাঝে মাঝে বড়াে বাধা দিত। কালীপদর মনে যেন দারিদ্র্যের একটা অভিমান ছিল—কোনাে-এক সময়ে তাহাদের প্রচুর ঐশ্বর্য ছিল এ কথা লইয়া বৃথা গর্ব করিতে
তাহার ভারি লজ্জা বােধ হইত। ‘আমরা গরিব’ এ কথাটাকে কোনাে ‘কিন্তু’ দিয়া চাপা
দিতে সে মােটেই রাজি ছিল না। ভবানীচরণও যে তাঁহাদের ঐশ্বর্যের দিনের কথা
গর্ব করিয়া পাড়িতেন তাহা নহে। কিন্তু, সে যে তাঁহার সুখের দিন ছিল, তখন
তাঁহার যৌবনের দিন ছিল। বিশ্বাসঘাতক সংসারের বীভৎসমূর্তি তখনাে ধরা পড়ে
নাই। বিশেষত, শ্যামাচরণের স্ত্রী, তাঁহার পরমস্নেহশালিনী ভ্রাতৃজায়া রমাসুন্দরী,
যখন তাঁহাদের সংসারে গৃহিণী ছিলেন তখন সেই লক্ষ্মীর ভরা ভাণ্ডারের দ্বারে
দাঁড়াইয়া কী অজস্র আদরই তাঁহারা লুঠিয়াছিলেন—সেই অস্তমিত সুখের দিনের
স্মৃতির ছটাতেই তাে ভবানীচরণের জীবনের সন্ধ্যা সােনায় মণ্ডিত হইয়া আছে।
কিন্তু, এই-সমস্ত সুখস্মৃতি-আলােচনার মাঝখানে ঘুরিয়া ফিরিয়া কেবলই সেই
উইল-চুরির কথাটা আসিয়া পড়ে। ভবানীচরণ এই প্রসঙ্গে ভারি উত্তেজিত হইয়া
পড়েন। এখনও সে উইল পাওয়া যাইবে, এ সম্বন্ধে তাঁহার মনে লেশমাত্র সন্দেহ নাই—তাঁহার সতীসাধ্বী মার কথা কখনােই ব্যর্থ হইবে না। এই কথা উঠিয়া পড়িলেই
কালীপদ মনে মনে অস্থির হইয়া উঠিত। সে জানিত, এটা তাহার পিতার একটা
পাগলামি মাত্র। তাহারা মায়ে ছেলেয় এই পাগলামিকে আপসে প্রশ্রয়ও দিয়াছে, কিন্তু
শৈলেনের কাছে তাহার পিতার এই দুর্বলতা প্রকাশ পায় এ তাহার কিছুতেই ভালাে
লাগে না। কতবার সে পিতাকে বলিয়াছে, “না বাবা, ওটা তােমার একটা মিথ্যা সন্দেহ।”
কিন্তু, এরূপ তর্কে উলটা ফল হইত। তাঁহার সন্দেহ যে অমূলক নহে তাহা প্রমাণ
করিবার জন্য সমস্ত ঘটনা তিনি তন্ন তন্ন করিয়া বিবৃত করিতে থাকিতেন। তখন
কালীপদ নানা চেষ্টা করিয়াও কিছুতেই তাঁহাকে থামাইতে পারিত না।

 বিশেষত, কালীপদ ইহা স্পষ্ট লক্ষ্য করিয়া দেখিয়াছে যে, এই প্রসঙ্গটা কিছুতেই
শৈলেনের ভালাে লাগে না। এমন-কি, সেও বিশেষ একটু যেন উত্তেজিত হইয়া
ভবানীচরণের যুক্তি খণ্ডন করিতে চেষ্টা করিত। অন্য-সকল বিষয়েই ভবানীচরণ আর-সকলের মত মানিয়া লইতে প্রস্তুত আছেন, কিন্তু এই বিষয়টাতে তিনি কাহারও
কাছে হার মানিতে পারেন না। তাঁহার মা লিখিতে পড়িতে জানিতেন—তিনি নিজের
হাতে তাঁহার পিতার উইল এবং অন্য দলিলটা বাক্সে বন্ধ করিয়া লােহার সিন্দুকে
তুলিয়াছেন; অথচ তাঁহার সামনেই মা যখন বাক্স খুলিলেন তখন দেখা গেল, অন্য
দলিলটা যেমন ছিল তেমনি আছে অথচ উইলটা নাই, ইহাকে চুরি বলা হইবে না তাে
কী। কালীপদ তাঁহাকে ঠাণ্ডা করিবার জন্য বলিত, “তা, বেশ তাে বাবা, যারা তােমার
বিষয় ভােগ করিতেছে তারা তাে তােমার ছেলেরই মতাে, তারা তাে তােমারই ভাইপাে।
সে সম্পত্তি তােমার পিতার বংশেই রহিয়াছে—ইহাই কি কম সুখের কথা।” শৈলেন
এ-সব কথা বেশিক্ষণ সহিতে পারিত না, সে ঘর ছাড়িয়া উঠিয়া চলিয়া যাইত।
কালীপদ মনে মনে পীড়িত হইয়া ভাবিত, শৈলেন হয়তাে তাহার পিতাকে অর্থলােলুপ
বিষয়ী বলিয়া মনে করিতেছে। অথচ, তাহার পিতার মধ্যে বৈষয়িকতার নামগন্ধ নাই,
এ কথা কোনােমতে শৈলেনকে বুঝাইতে পারিলে কালীপদ বড়ােই আরাম পাইত।

 এতদিনে কালীপদ ও ভবানীচরণের কাছে শৈলেন আপনার পরিচয় নিশ্চয় প্রকাশ
করিত। কিন্তু, এই উইল-চুরির আলােচনাতেই তাহাকে বাধা দিল। তাহার পিতা
পিতামহ যে উইল চুরি করিয়াছেন এ কথা সে কোনােমতেই বিশ্বাস করিতে চাহিল না; অথচ ভবানীচরণের পক্ষে পৈতৃক বিষয়ের ন্যায্য অংশ হইতে বঞ্চিত হওয়ার মধ্যে যে
একটা নিষ্ঠুর অন্যায় আছে, সে কথাও সে কোনোমতে অস্বীকার করিতে পারিল না।
এখন হইতে এই প্রসঙ্গে কোনােপ্রকার তর্ক করা সে বন্ধ করিয়া দিল—একেবারে
সে চুপ করিয়া থাকিত—এবং যদি কোনাে সুযােগ পাইত তবে উঠিয়া চলিয়া
যাইত।

 এখনাে বিকালে একটু অল্প জ্বর আসিয়া কালীপদর মাথা ধরিত কিন্তু সেটাকে
সে রােগ বলিয়া গণ্যই করিত না। পড়ার জন্য তাহার মন উদ্বিগ্ন হইয়া উঠিল।
একবার তাহার স্কলারশিপ ফসকাইয়া গিয়াছে, আর তাে সেরূপ হইলে চলিবে না।
শৈলেনকে লুকাইয়া আবার সে পড়িতে আরম্ভ করিল; এ সম্বন্ধে ডাক্তারের কঠোর
নিষেধ আছে জানিয়াও সে তাহা অগ্রাহ্য করিল।

 ভবানীচরণকে কালীপদ কহিল, “বাবা, তুমি বাড়ি ফিরিয়া যাও—সেখানে মা
একলা আছেন। আমি তাে বেশ সারিয়া উঠিয়াছি।”

 শৈলেনও বলিল, “এখন আপনি গেলে কোনাে ক্ষতি নাই। আর তাে ভাবনার
কারণ কিছু দেখি না। এখন যেটুকু আছে সে দুদিনেই সারিয়া যাইবে। আর, আমরা
তাে আছি।”

 ভবানীচরণ কহিলেন, “সে আমি বেশ জানি; কালীপদর জন্য ভাবনা করিবার
কিছুই নাই। আমার কলিকাতায় আসিবার কোনাে প্রয়ােজনই ছিল না, তবু মন মানে
কই, ভাই। বিশেষত তােমার ঠাকরুনদিদি যখন যেটি ধরেন সে তাে আর ছাড়াইবার
জো নাই।”

 শৈলেন হাসিয়া কহিল, “ঠাকুরদা, তুমিই তাে আদর দিয়া ঠাকরুনদিদিকে একেবারে
মাটি করিয়াছ।”

 ভবানীচরণ হাসিয়া কহিলেন, “আচ্ছা ভাই, আচ্ছা, ঘরে যখন নাতবউ আসিবে
তখন তােমার শাসনপ্রণালীটা কিরকম কঠোর আকার ধারণ করে দেখা যাইবে।”

 ভবানীচরণ একান্তভাবে রাসমণির সেবায় পালিত জীব। কলিকাতার নানাপ্রকার
আরাম-আয়ােজনও রাসমণির আদরযত্নের অভাব কিছুতেই পূরণ করিতে পারিতেছিল
না। এই কারণে ঘরে যাইবার জন্য তাঁহাকে বড়াে বেশি অনুরােধ করিতে হইল না।

 সকালবেলায় জিনিসপত্র বাঁধিয়া প্রস্তুত হইয়াছেন, এমন সময় কালীপদর ঘরে
গিয়া দেখিলেন তাহার মুখচোখ অত্যন্ত লাল হইয়া উঠিয়াছে—তাহার গা যেন
আগুনের মতাে গরম। কাল অর্ধেক রাত্রি সে লজিক মুখস্ত করিয়াছে, বাকি রাত্রি
এক নিমেষের জন্যও ঘুমাইতে পারে নাই।

 কালীপদর দুর্বলতা তাে সারিয়া উঠে নাই, তাহার উপরে আবার রােগের প্রবল
আক্রমণ দেখিয়া ডাক্তার বিশেষ চিন্তিত হইলেন। শৈলেনকে আড়ালে ডাকিয়া লইয়া
গিয়া বলিলেন, “এবার তাে গতিক ভালাে বােধ করিতেছি না।”

 শৈলেন ভবানীচরণকে কহিল, “দেখাে ঠাকুরদা, তােমারও কষ্ট হইতেছে, রােগীরও
বােধ হয় ঠিক তেমন সেবা হইতেছে না, তাই আমি বলি, আর দেরি না করিয়া ঠাকরুন-দিদিকে আনানাে যাক।”

 শৈলেন যতই ঢাকিয়া বলুক, একটা প্রকাণ্ড ভয় আসিয়া ভবানীচরণের মনকে
অভিভূত করিয়া ফেলিল। তাঁহার হাত-পা থরথর করিয়া কাঁপিতে লাগিল। তিনি বলিলেন, “তােমরা যেমন ভালাে বােঝ তাই করাে।”

 রাসমণির কাছে চিঠি গেল; তিনি তাড়াতাড়ি বগলাচরণকে সঙ্গে করিয়া
কলিকাতায় আসিলেন। সন্ধ্যার সময় কলিকাতায় পৌঁছিয়া তিনি কেবল কয়েক ঘণ্টা-মাত্র কালীপদকে জীবিত দেখিয়াছিলেন। বিকারের অবস্থায় সে রহিয়া রহিয়া মাকে
ডাকিয়াছিল—সেই ধ্বনিগুলি তাঁহার বুকে বিঁধিয়া রহিল।

 ভবানীচরণ এই আঘাত সহিয়া যে কেমন করিয়া বাঁচিয়া থাকিবেন সেই ভয়ে
রাসমণি নিজের শােককে ভালাে করিয়া প্রকাশ করিবার আর অবসর পাইলেন না—তাঁহার পুত্র আবার তাঁহার স্বামীর মধ্যে গিয়া বিলীন হইল—স্বামীর মধ্যে আবার
দুইজনেরই ভার তাঁহার ব্যথিত হৃদয়ের উপর তিনি তুলিয়া লইলেন। তাঁহার প্রাণ
বলিল, “আর আমার সয় না। তবু তাঁহাকে সহিতেই হইল।
  ৫
  রাত্রি তখন অনেক। গভীর শােকের একান্ত ক্লান্তিতে কেবল ক্ষণকালের জন্য রাসমণি
অচেতন হইয়া ঘুমাইয়া পড়িয়াছিলেন। কিন্তু, ভবানীচরণের ঘুম হইতেছিল না।
কিছুক্ষণ বিছানায় এপাশ-ওপাশ করিয়া অবশেষে দীর্ঘনিশ্বাস-সহকারে ‘দয়াময় হরি’
বলিয়া উঠিয়া পড়িয়াছেন। কালীপদ যখন গ্রামের বিদ্যালয়েই পড়িত, যখন সে
কলিকাতায় যায় নাই, তখন সে যে-একটি কোণের ঘরে বসিয়া পড়াশুনা করিত
ভবানীচরণ কম্পিত হস্তে একটি প্রদীপ ধরিয়া সেই শূন্যঘরে প্রবেশ করিলেন।
রাসমণির হাতে চিত্র করা ছিন্ন কাঁথাটি এখনাে তক্তাপোশের উপর পাতা আছে, তাহার
নানা স্থানে এখনাে সেই কালির দাগ রহিয়াছে; মলিন দেয়ালের গায়ে কয়লায় আঁকা
সেই জ্যামিতির রেখাগুলি দেখা যাইতেছে; তক্তাপোশের এক কোণে কতকগুলি হাতে-বাঁধা ময়লা কাগজের খাতার সঙ্গে তৃতীয়খণ্ড রয়াল-রীডারের ছিন্নাবশেষ আজিও
পড়িয়া আছে। আর—হায় হায়—তার ছেলেবয়সের ছােটো পায়ের একপাটি চটি যে
ঘরের কোণে পড়িয়া ছিল, তাহা এতদিন কেহ দেখিয়াও দেখে নাই, আজ তাহা সকলের
চেয়ে বড়াে হইয়া চোখে দেখা দিল—জগতে এমন কোনাে মহৎ সামগ্রী নাই যাহা আজ
ঐ ছােটো জুতাটিকে আড়াল করিয়া রাখিতে পারে।

 কুলঙ্গিতে প্রদীপটি রাখিয়া ভবানীচরণ সেই তক্তাপোশের উপর আসিয়া
বসিলেন। তাঁহার শুষ্ক চোখে জল আসিল না, কিন্তু তাহার বুকের মধ্যে কেমন
করিতে লাগিল—যথেষ্ট পরিমাণে নিশ্বাস লইতে তাঁহার পাঁজর যেন ফাটিয়া যাইতে
চাহিল। ঘরের পূর্বদিকের দরজা খুলিয়া দিয়া গরাদে ধরিয়া তিনি বাহিরের দিকে
চাহিলেন।

  অন্ধকার রাত্রি, টিপ্ টিপ্ করিয়া বৃষ্টি পড়িতেছে। সম্মুখে প্রাচীরবেষ্টিত ঘন
জঙ্গল। তাহার মধ্যে ঠিক পড়িবার ঘরের সামনে একটুখানি জমিতে কালীপদ বাগান
করিয়া তুলিবার চেষ্টা করিয়াছিল। এখনাে তাহার স্বহস্তে রােপিত ঝুমকা-লতা
কঞ্চির বেড়ার উপর প্রচুর পল্লব বিস্তার করিয়া সজীব আছে—তাহা ফুলে ফুলে
ভরিয়া গিয়াছে।

 আজ সেই বালকের যত্নপালিত বাগানের দিকে চাহিয়া তাঁহার প্রাণ যেন কণ্ঠের কাছে উঠিয়া আসিল। আর কিছু আশা করিবার নাই; গ্রীষ্মের সময়—পূজার সময়—কলেজের ছুটি হয়, কিন্তু যাহার জন্য তাঁহার দরিদ্র ঘর শূন্য হইয়া আছে সে আর
কোনােদিন কোনাে ছুটিতেই ঘরে ফিরিয়া আসিবে না। “ওরে বাপ আমার!” বলিয়া
ভবানীচরণ সেইখানেই মাটিতে বসিয়া পড়িলেন। কালীপদ তাহার বাপের দারিদ্র্য
ঘুচাইবে বলিয়াই কলিকাতায় গিয়াছিল, কিন্তু জগৎসংসারে সে এই বৃদ্ধকে
কী একান্ত নিঃসম্বল করিয়াই চলিয়া গেল।—বাহিরে বৃষ্টি আরও চাপিয়া
আসিল।

 এমন সময় অন্ধকারে ঘাসপাতার মধ্যে পায়ের শব্দ শােনা গেল। ভবানীচরণের
বুকের মধ্যে ধড়াস করিয়া উঠিল। যাহা কোনােমতেই আশা করিবার নহে, তাহাও
যেন তিনি আশা করিয়া বসিলেন। তাঁহার মনে হইল, কালীপদ যেন বাগান দেখিতে
আসিয়াছে। কিন্তু, বৃষ্টি যে মুষলধারায় পড়িতেছে—ও যে ভিজিবে, এই অসম্ভব
উদ্বেগে যখন তাঁহার মনের ভিতরটা চঞ্চল হইয়া উঠিয়াছে এমন সময়ে কে গরাদের
বাহিরে তাঁহার ঘরের সামনে আসিয়া মুহূর্তকালের জন্য দাঁড়াইল। চাদর দিয়া সে
মাথা মুড়ি দিয়াছে—তাহার মুখ চিনিবার জো নাই। কিন্তু, সে যেন মাথায়
কালীপদরই মতাে হইবে। “এসেছিস বাপ!” বলিয়া ভবানীচরণ তাড়াতাড়ি উঠিয়া
বাহিরের দরজা খুলিতে গেলেন। দ্বার খুলিয়া বাগানে আসিয়া সেই ঘরের সম্মুখে
উপস্থিত হইলেন। সেখানে কেহই নাই। সেই বৃষ্টিতে বাগানময় ঘুরিয়া বেড়াইলেন,
কাহাকেও দেখিতে পাইলেন না। সেই নিশীথরাত্রে অন্ধকারের মধ্যে দাঁড়াইয়া ভাঙা
গলায় একবার ‘কালীপদ’ বলিয়া চীৎকার করিয়া ডাকিলেন—কাহারও সাড়া পাইলেন
না। সেই ডাকে নটু চাকরটা গােহালঘর হইতে বাহির হইয়া আসিয়া অনেক করিয়া 
বৃদ্ধকে ঘরে লইয়া আসিল।

 পরদিন সকালে নটু ঘর ঝাঁট দিতে গিয়া দেখিল, গরাদের সামনেই ঘরের ভিতরে
পুঁটুলিতে বাঁধা একটা কী পড়িয়া আছে। সেটা সে ভবানীচরণের হাতে আনিয়া দিল।
ভবানীচরণ খুলিয়া দেখিলেন, একটা পুরাতন দলিলের মতাে। চশমা বাহির করিয়া
চোখে লাগাইয়া একটু পড়িয়াই তিনি তাড়াতাড়ি ছুটিয়া রাসমণির সম্মুখে গিয়া
উপস্থিত হইলেন এবং কাগজখানা তাঁহার নিকট মেলিয়া ধরিলেন।

 রাসমণি জিজ্ঞাসা করিলেন, “ও কী ও।”

 ভবানীচরণ কহিলেন, “সেই উইল।”

 রাসমণি কহিলেন, “কে দিল।”

 ভবানীচরণ কহিলেন, “কাল রাত্রে সে আসিয়াছিল—সে দিয়া গেছে।”

 রাসমণি জিজ্ঞাসা করিলেন, “এ কী হইবে।”

 ভবানীচরণ কহিলেন, “আর আমার কোনাে দরকার নাই।”

 বলিয়া সেই দলিল ছিন্ন ছিন্ন করিয়া ফেলিলেন।


এ সংবাদটা পাড়ায় যখন রটিয়া গেল তখন বগলাচরণ মাথা নাড়িয়া সগর্বে বলিল,
“আমি বলি নাই কালীপদকে দিয়াই উইল উদ্ধার হইবে?”

 রামচরণ মুদি কহিল, “কিন্তু দাদাঠাকুর, কাল যখন রাত দশটার গাড়ি এস্টেশনে এসে পৌঁছিল তখন একটি সুন্দর-দেখিতে বাবু আমার দোকানে আসিয়া চৌধুরীদের
বাড়ির পথ জিজ্ঞাসা করিল—আমি তাহাকে পথ দেখাইয়া দিলাম। তার হাতে যেন
কী-একটা দেখিয়াছিলাম।”

 “আরে দূর” বলিয়া এ কথাটাকে বগলাচরণ একেবারেই উড়াইয়া দিল।


আশ্বিন ১৩১৮ 
